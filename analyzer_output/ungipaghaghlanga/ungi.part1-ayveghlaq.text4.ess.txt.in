Aghhaghhangaawraq

Iimnanguq, yuget tallimat anglegutkullghiit atalget ama naalget.
Maalghuk mughullutek iílaamalghiik.
Ilanga nunivagmun aghulaqluni iflaamalghii.
Ilanga qayaghtuluni iflaamalghii.
Aminaqumalghii ataasiq Aghhaghhangaawraq.

Maaten ílangani Aghhaghhangaawraq unugmi qayangllaamalghii.
Qayaq taaqluku amiirighpenaan qavaghniyami iteghluni qavaamalghii.
Qavaghluni taghtughyalghiimi nutaan nighuugtaghaghaqeftaa.
Atani taghsasmakanga.
Atanga taghtuumalghii.
Taghtughyan pimakanga, "Qayaghhaqa amiiriqaghhu!"
Atangan yaghlegi qayaa ayemqughtaamakanga.
Aghhaghhangaawraam qayani qiyakumakanga.
Aghhaghhangaawraq uyuqlighpigaq.
Atangan natmun pisqigalkanga, qayughllag’qun ataasighhaaghlleghhii ilangi iflalaghaallghiit.
Aghhaghhangaawraq ellnginaghhaghmi lliilghii.

Maaten ilangani allameng unugyagu qayangllaamalghiil.
Qayaq taaqluku amiirighaa.
Amiirineghmeng taaqluku atami uunghii awataghpagi teglegluki kesimalghii.
Kelluni angwaaghumalghii.
Iiwenllu uyavaghqaaghaquq tagitugughteghllagumakanga.
Ketmun angwaaghumalghii.
Taagken igleghsimalghii.
Tumangani tagitugisimakanga.

Tagitugisaqenni pennaghllak alighumakanga.
Pennam qaayngani yugrukutaaghllak ighugni kulngaghllukek, meghmun itegani nepluki, aqumgaraghaqeftuq.
Yugrukutaaghllagem yuggaq esghaamakanga tuqlumakanga, "Aagyuq tagiighten!"
Yuggaam akitaghsimangisimakanga.
Yugrukutaghllagem pilaataamakanga, "Iiwen evlugughtesleqaqa!"
Yugrukutaaghllagem ighugni aghulasaqegni evlugughsimakanga.
Enkaam yuggaq alingluni yugrukutaaghllagmeng aglaamalghii.
Kaalluni uugsimalghii.

Uugsan yugrukutaaghllagem pimakanga.
"Yeqay iighariighaallutung!"
Yuggaam akisimakanga, "A-aa-aa!"
Yugrukutaaghllagem yuggaq pimakanga, "Enta quneghten!"
Yuggaq quneghsimalghii.
Yugrukutaaghllak neveghsimalghii.
Neveghsan yuggaam ivamakanga.
"Nagu naantaqsin?"
Yuggaq aqsanganun yugrukutaaghllagem uugsimalghii.
Uuglluni tukaamalghii.
Yuggaq pimalghii, "Naqam aqsaasugnitaqaa."
Yuggaq ukigumalghii.
Iiwenllu ukigaquq, yugrukutaaghllak aqumumalghii.

Pimalghii, "Whaantunga."
Yuggaam yugrukutaaghllak pimakanga, "Enta quneghten."
Yugrukutaaghllak quneghsimalghii.
Quneghsan yuggaq yugrukutaaghllagem kaamganun iitghumalghii.

Yugrukutaaghllagem pimakanga, "Yeqay tenguput neghelteki!"
Aghhaghhangaawraam pimakanga "Wiintaku qayaghhaqa tugmaghsaghtuqaghlakun!"
Taagken Aghhaghhangaawraq qayaghhaghminun atghaamalghii.
Ellnga tumangani neghsaghtekalghii.
Neghsaghtami tengugi ighneghii nusugumakangi.
Nusugluki atkuni mataghlluku qalighhaagni aallukek atkuni aalluku tafsimalghii.
Tafsiluni neghsam ighneghaghhii qumigumakangi.
Qumigluki taglaamalghii.
Taglaghyan yugrukutaaghllagem pimakanga, "Enta neveghten."
Yuggaq neveghsimalghii.
Neveghlluni utaqiimalghii.
Yugrukutaaghllagem savini nusugumakanga.
Nusugluku yuggaam aqsanga seggumakanga.
Tengugi aliighsimakangi.
Yuggaam atkugmi ilunganun tenguget qumikaqegkangi.
Yugrukutaaghllagem liigikumangisimakanga.
Yugrukutaaghllak tengugmeng neghumalghii.
Taaqluni yuggaq pimakanga, "Tengugten llangaqa neghsam tengugi."
Yuggaam pimakanga, "Whangkuta tenguput tawatetut neghsaghpagnitaqut.
Enta elpeklu neveghten!
"Llaaghanwha yugrukutaaghllak neveghsimalghii.
Neveghsan yuggaam savini nusugumakanga.
Yugrukutaaghllagem aqsanga seggumakanga.
Yugrukutaaghllagem ighneghii aliighumalghiit.
Ighsaqghwa kukeghqwaaqeftuq.
Yuggaam ighsaqghwa kenuqaghyaqenni tuqusimakanga yugrukutaaghllak.
Maatenwha meghem evlugughsimangisimakanga.
Tuqusamigu qayaghhaghminun aglaamalghii.

Qayaghhaghminun aglaghluni wata taagavek aghulaqumalghii.
Sukalluni qiighqakun tamlagumalghii.
Tamlagluni qayaghhani sayugumakanga.
Sayugluku uunghaghhani awataghpani tugulaghluki aglaamalghii.
Tumangani eslami nanighhaq kumangalghii esghaamakanga.
Tawani kiyaghsimalghii.
Kiyaghsimaluku nunam asinganeng tughneghaghllak araamaghmi tagimalghii.
Nanighhaghqun tughneghaghllak nughqaghsimalghii.
Aghhaghhangaawraq tuqluumakanga, "Aghhaghhangaawraay, Aghhaghhangaawraay qiluten tagivaghqi sukalluki!"
Aghhaghhangaawraam neghsam qilungi tuunumakangi.
Tughneghaq agitaghsalghiimi talwa qamaverugllak gguteghllak.
Qilut neghluki tughneghaghllak kalefkaghsimalghii.
Kalefkaghlluni allameng nughqaghsimalghii.
Nughqaghsan Aghhaghhangaawraam kemagnat miluusimakangi.
Tughneghaghllak kalefkaghsimalghii allamengnuugumalghii.
Nuugluni Aghhaghhangaawraq tuqluumakanga, "Aghhaghhangaawraay, Aghhaghhangaawraay, ighsaqun tagivaghhu."
Aghhaghhangaawraam pimakanga, "Sangan, ighsaquqa tuunaanghitaqa!
Ighsaquqa unguvasiqaqa, kiyaghtaaghusiqaqa sumeghtaghaasiqaqa!"
Tughneghaam pimakanga, "Aghhaghhangaawraay,

Aghhaghhangaawraay iiwen neghelleqamken!"
Aghhaghhangaawraam pimakanga, "Agitaghten, agitaghten!"
Aghhaghhangaawraam uunghamineng naghullgumakanga.
Tughneghaghllak kalefkaghsimalghii.
Awataghpagetlu kalefkaghsimalghiit nunamun.
Aghhaghhangaawraam tumangakun maligsimakangi.

Taagken Aghhaghhangaawraam malighqaamakangi awataghpaget nuughqaghlluteng kalefkaghtaqluteng.
Suna tughneghaghllak mengteghaghmun itqaghta.
Aghhaghhangaawraam amigem saaghwani utaqamakanga.
Aagramun tughneghaghllak iitghumalghii.
Awataghpaget amigem eslatangani.
Iteghluni tughneghaghllak ngillegsimalghii.
Qama nulighhan aapsimakanga, "Natu aqnighaqa?"
Tughneghaghllagem pimakanga, "Entaqun aqsaquqa agrepemaa."
Taagken Aghhaghhangaawraq ilangitnun mengteghaanun aglaamalghii.
Kaalluni iightumalghii.
Iteghyalghiimi tughneghaghhagek maalghuk esghaamakek.
Aghnalqwaaghhaak iiyngitalghiik.
Aghnalqwaaghhaak aapsimakangak, "Kaay!
Kinanguzin?"
"Whanganguunga."
"Kina elpek?"
"Aghhaghhangaawraq."
"Aaa weni inga umiilegput aqnighaquq aqsamineng.
Langetaq aqfalleqaatnga."
Nepiighyan Aghhaghhangaawraam pimakanga,

"Sangaawa taana uyaqughpeni kumagllaguyengalghii?"
Aghnalqwaaghem pimakanga, "Enta esghaqaghhu."
Llaaghanwha Aghhaghhangaawraam takumakanga.
Kaalluku pimakanga, "Enta qeteghten!"
Aghnalqwaaq qeteghsimalghii.
Qeteghsan Aghhaghhangaawraam ighsalqagkenkun nunughyaqenni aghnalqwaaghhaq tuqusimakanga.
Tuqusamigu amiiraghhaa qapiimakanga.
Qapighyamigu Aghhaghhangaawraam aasimakanga.
Aalluku ellngatun qiipimsugumalghii ilagaamalghii.

Ilagaamaluku yuuk qineghsimalghii.
Pimalghii, "Naagu taana aghnalqwaaq?"
Aghhaghhangaawraam akisimakanga, "Taawa!"
Yugem pimakanga, "Aqfaamken.
Umiilegput inga aqnighaquq.
Aglaqaa."
"Aglaghnayaghtunga taawanginaq kayatepigtunga."
"Amaghlaken."
"Aa-a!"
Taagken Aghhaghhangaawraq nekevumalghii.
Nekevyan yugem amaamakanga.
Amaghyaqenni uqigtuftuq.
Yugem aapsimakanga, "Sangavek uqigtughqaagaten?"
"Qayughllak qugilighllalghiinga, saama alignam."

Yugem kaatusimakanga mengteghaghllagmun.
Itghusimakanga.
Taagken Aghhaghhangaawraam tukuni pimakangi, "Aghnami whani enta qaagna kelgughhu.
Qamaglluni taghnughhaqulluni tagilaghalli."
Llaaghanwha aghnam kelgughaa qamaglluku.
"Taawaa qamagtaqa."
Aghhaghhangaawraam aqnilghii esghaghyaqenni qaanghani uunghaq ama aneghtaqeftuq keneghmeng.
Mulunghituq qamaglluteng nunalgutangit tagilaghaasimalghiit.
Taagken iteghaatut nanevgaqulluteng aghnalqwaaqulluteng taghnughhaqulluteng leganqun qamaglluteng nunalgutangit.
Aghhaghhanaawraampimakangi, "Entananiqqaamteggu."
Llaaghanwha aghnam naniq qaamlluku nateghmun ateghsimakanga.
Aghhaghhangaawraam pimakangi, "Enta kayusightengnga.
Kina ilagaatelek ilagaatmineng ilagaghli.
Iiwen ilagaatangilnguq temngi araghli.
Iiwen aanquskuma aanqullghasi."
Taagken Aghhaghhangaawraq ilagaatmeng aanqutuq.
Tamana ellmeng ilagaatmeggneng aanqutuq.
Ilagaatangilnguq araateghllagtuq.
Araasimaluki Aghhaghhaawraam tughneghaq aqnilghii kenuqaghyaqenni tuqusimakanga.
Tuqusamigu uunghani nusugumakanga.
Nusugluku aanqaghsimalghii eslatmun.
Aanqaghlluni taagken qimagumalghii.
Tughneghaat nepiighaghtaasimalghiit.
Nepiighaghtaasata tughneghaam nulighhan naniq itghusimakanga.
Itghulluku kumaghsimakanga.
Ugini esghaghyaqenni tuqumalghii.

Anqaghlluteng Aghhaghhangawraq malighqaamakangat.
Pimakangat, "iiteg'un kaaskumken neghelleqegkemken.
Sangavek iqlengiqumazin?"
Iwemga Aghhaghhangaawraam unisimakangi.
Qayaghhani aliighumakanga, pimakanga, "Qayaghhaq, qayaghhaq meghmun piiften!"
Llaaghanwha qayaghhaq meghmun piifsimalghii.
Aghhaghhangaawraq qayaminun kaatuq.
Uuglluni ketuq.
Taagken tughneghaat esnamun kaatquusimalghiit.
Tughneghaat meghmun ateyiilnguut.
Ataasim tughneghaam meq meghumakanga.
Meghyaqenni Aghhaghhangaawraq tugneghaam qaanghanun tagimalghii.
Aghhaghhangaawraam qayaminilnguq tepluggaq tuguluku meq anagutaghyaqenni meq uteghsimalghii.
Llaaghanwha tughneghaam tugumangisimakanga.
Taagken nunamun aglaamalghii.
Tamlagluni qayani sayugumakanga.
Sayugluku mengteghaminun taglaamalghii.
Kaalluni iteghluni angayuqagni esghaamakek.
Qagughmigullutek aqumgaaqeftuk.
Atangan pimakanga, "Qenwat tuquniluten piiqamken."
Aghhaghhangaawraam pimakanga, "Nakaa, entaqun anglegutenka nalluutmeggneng tuqulaghaasimaat.
Maaten whanga uyavanun aghulaqeghngaaghma kitum tuqunnaanghitaanga.
Whanga nanevgaghlunga tuqullequnga."

Qamagtuq.
Tefaay.
