Ungipaghaan Ukiivagmiit

Iimnanguq Ukiivagmii nuliilek, avaqutiilnguq.
Nuliini awen iiwleng qiitghaqegkanga.
Ama nunalgutetuqat.

Maaten ilangani aghnaq aanumalghii uginga mughusimaluku.
Aanluni, anigusighaqluni, meghek anigumeng keviimakek.
Llaaghanwha ítegaan asingi aghimakangi.
Taagken apeghiighyami iitghumalghii.
Iteghyami, qulmesiitni meghmeng imiimakanga.
Ama ugkellimalghii.
Apeghiighyami ugkellineghmeng, qulmesiitni agaghsimakanga.
Ama nanit qetngighqumakangi.
Taagken ugimineng utaqiimalghii.
Llaaghanwha uginga mulunghituq taglaamalghn.
Kaalluni, iitghumalghii.
Iteghyalghiimi unangumalghii.
Taagken yugem nuliini tuqluumakanga, "Neghsaq taawa!"
Nulighha aangghumalghii, "Aa-a!"
Aghnam neghsaq itghusimakanga.
Uginga efsughluni, iitghumalghii.
Iteghyami, nuliini pimakanga, "Enta, iteganka malliighqi!"
Llaaghanwha aghnam ugimi itegii aallgumakangi.
Yuuk ayavisitamun aaghhumalghii.
Kaasami atkuni mataghsimakanga.
Taagken amsikaghtuq.
Nulighhan pilugugi agaghqughii.

Apeghiighyami, qayuutaq saaglluku, ugini neqlightuumakanga.
Neneghmeng taaqluni, nuliighmi kamegkek saafsimakek.
Saafsaqegni, aghipateftuk.
Yugem pimakanga, "Sangamek kaamgegken aghipatak?
Awituwaq yugneng allaneng ugiighaquten!"
"Waniwanllu, ugiighigatunga!
Taawanginaq meghek anigumeng kevighlukek, iteghtunga."
Ugingan wanlegi nuliini qiitghumakanga.
Apeghiighyamigu ingaghqulluteng qavaasimalghiit.

Unaami unaanguluku taghtuumalghiit.
Taghtughluteng yuuk tungtuquyaamalghii.
Kingunganeng aghnaq pilugugumalghii.
Pilugugluni, aghulaqumalghii sikugnun.
Ama sumeghtaghaamalghii, "Entaqun meghmi tuquyaquma, pinighnayaghtunga."
Taagken igleghsimalghii.
Meghnuneghmini aqfaataqluni, qenwat puqlayaaghqumalghii.
Puqlayaqesami aghuliighumalghii.
Meghnaalitkelluku uteghmun esghaghyalghiimi mengteghamllu esnamllu akulangani.
Tawani meghnaalimalghii.
Meghnaaliyami, igleghllaataghtuq tumangani aqfaataqluni.
Qenwat unugyaghtughaa.
Taagken aghuliighlaataghtuq.
Esghaghyalghiimi neminitaqeftuq.

Aghnaq sumeghtaghaamalghii, "Entaqun kiyaghneghem meghmi tuqusnegha ighlekaanga.
Itupill quutmi tuqusqesimakanganga."
Taagken sumeghtaghaneghmeng taaqluni, Ukiivagmun mayuumalghii.
Naqam alla sukatepiglluni Ukiivagem qaaynganun uugsimalghii.
Uuglluni esghaamakanga uyghagrukutaaghllak sagleghaghllak.
Taaggun aghnaq aqumumalghii.
Tawani qiyaamalghii, nuna tukeghraamaan.
Nutaan ugini qitelquvinghaa neqaata.
Qiyam angtalanganeng repall araamalghii.
Qiyamaluku sagleghaghllak sivutmun aghelqutqaghsimalghii.
Qiyaqestaghngaaghmi aghuliighaghsimalghii.
Uteghmun esghaghyalghiimi payek esghaghaak.
Aghnaq nekevluni payegnun qineghsimalghii.
Qineghlluni esghaghyaqenni qaamnanga mamlegllagpetuq.
Tawani esghapagumalghii ama sumeghtaghaamalghii, "Entaqun qamavek ifkaghyaquma, tuqunayaghtunga."
Aghnaq aqumluni payegnun ighugni kanaghquusimakek.
Tesqamani saafunnaqutkesaghtuq minglenganeng.
Aghtughyami pimalghii, "Entaqun ifkaghlanga!"
Llaaghanwha aghnaq ifkaamalghii.
Ifkaghyalghiimi kuyapegakun tuusimalghii.
Ifkaghviga taana nenglughllaguftuq.
Taagken aghnaq kiwatmiighsimalghii, talligni saagtaghllukek.aqfaataqluni.
Qenwat egkwaanun kaanneghmeng aghtughyami sumeghtaghaamalghii, "Una nenglukuniqegkegka entaqun nunaghllaguuq."
Taagken igleghsimalghii.

Nighuggaq aliighumakanga.
Taagken igleghsimalghii.
Nighuggaq taana takumakanga.
Nighuggaq anglimalghii.
Qenwat mengteghaqlu aliighumalghii.
Kaasimalghii aghnaq mengteghaghrukutaaghllagmun.
Taagken iitghumalghii.
Iteghluni nateghmi qiighwumalghii.
Ungavigllagneng nukalpigaq nuugumalghii.
Nuugluni pimalghii, "Saam aghnaqaten?"
"Ukiivagmiinguunga!"
"Qaywa tughneghaanghisiin?"
"Tughneghaanghitunga, yupiguunga!
Elpeg yeqay entaqun tughneghaaguten."
Yugem akitaa, "Tughneghaanghitunga yupiggaagunga, yupiggaagunga!
Elpegngam saquzin ukavek?"
"Ugima qiitqanganga uglapiglluku ipagfigun tuqunalunga piyaghtunga.
Tuquneghmeng aghtughtunga.
Qenwat whaa tukughqalegnun ivaghiiqunga."
Yugem pimakanga, "Walenqakun, taawa nulighqelleqamken!
Enta iitghi!"
Llaaghanwha aghnaq iitghumalghii.
Iteghyan yugem pimakanga, "Amsikaghlluten neqmeng avegtaa!
Negheltung!"
Llaaghanwha aghnaq amsikaghtuq.
Amsikaghhneghmeng taaqluni qayuutaq ketfaghaa.
Taagken neqmeng avegtughtuq.
Apeghiighluni avegtughat miluusimakangi.
Neghumalghiik.
Neneghmeng taaqlutek, yugem aghnaq pii, "Enta allighat saagtiki!"
Llaaghanwha aghnam allighat saagsimakangi.
Taagken ingaghquusimalghiik.
Ingaghquullutek qavaasimalghiik.

Unaami unaanguluku taghtughyamek, aghnaq ugingan pimakanga, "Mughutaghhnaqunga qayakun aghvelegnun.
Aghvenglunga tagillequnga."

Yuuk nateghmun aatghumalghii.
Ateghluni qayani ukigsimakanga.
Ukiglluku, aqumumalghii qayaminun.
Uunghani tuguluku, mingla naghullegyaqenni mingla quupaghsimalghii.
Quupaghsalghiimi meghllak minglemeng iitghumalghii.
Yuuk kesimalghii, eslamun angwaaghumalghii.
Anqaghsan quupaghllak maamumalghii, ama nateq meghisimalghii.
Taagken aghnaq ugimi kingunganeng ukinimalghii kamegneng.
Iiwenllu aghneghem qukaghaqaa, kaamgek taaqumakek.
Taaqsamikek enraq ugkellimalghii.
Gaaghumalghii.
Ugket ugusaki aqumesimakangi.

Mulunghituq uvitanganeng mengqughusimalghii, ama meghllak iitghumalghii.
Iteghyan aghnaq sumeghtaghaamalghii, "Awituwaq ugika taglaghtuq."
Taagken aghuliighumalghii.
Llaaghanwha uginga quupaghllagkun nuugumalghii.
Nuugyalghiimi aghvengumalghii.
Aghveq iingunaghllagan nateghmun itghusimakanga.
Quupaghllak taana maamumalghii.
Nateghmi yugem aghveghllak kagimsimakanga.
Taagken tawani kiyaghsimalghii.

Maaten ilangani aghnaq aqsangumalghii.
Aqsangluni ighniyalghiimi mekelghiighhaghmeng, taagken taghnughhangumalghiit.
Yuuk tungtuquyaneghmini tungtungaqelghii.
Meghmun pineghmini meghem teghikusaa allaghhiinaq unakaqegkanga.
Ama awergha allaghhiinaq tawani kiyaghlleghhii.
Taghnughhaghhaq sukalluni anglimalghii.
Mulunghituq aghnaq aqsanglaataghtuq, ighniyalghiimi aghnaghaghhaghmeng.
Taawa maalghugegnengtaghnughhangumalghiik.

Maaten ilangani yugem nuliini pimakanga, "Entaqun whavek tagiighten.
Kinguneghten nagasaghtuqaghqi."
Llaaghanwha aghnaq ugimi saaghwanun aglaamalghii.
Tawani nagasimalghii.
Nagaquunneghmeng aghtughtuq.
Yugem aapsimakanga, "Qayugham sameng nagaquutaghhneghisin?"
"Nakaa nagaquutaghneghhitunga."
"Aa-a!"
Yugem nuliighmi sigutkek suupataghaak.
Pimakanga, "Enta allamengminglemun sigutegken mategllukek nagaten."
Llaaghanwha aghnam sigutegni minglemun mategsaqegni kinguneni atughllalghiit nagasimakangi.
Aghnaq qiyamalghii ama araamalghiit kingunghi eslallugughunniluteng.
Taagken tawani qiyaneghmeng taaqumalghii.
Taaqluni sumeghtaghaamalghii, "Amen nunamnun aglaghnaanghitunga.
Luuraqlu nunamnun kaaskuma ugima tuqulleqanga."

Ugingan aapsimakanga "Aghyuqaghsigasiin?"
Akisimakanga, "Aghyuqeghngaaghma salunga pilanga?
Tumanga whangamni nallunaghtekanga."
"Enta kalngaggaak kumlugpetun angkalghiik maalghuk ulimakek."
Llaaghanwha aghnam kalngaggaak maalghuk ulimamakek.
Apeghiighyakek, ugiminun kelgusimakek.
Llaaghanwha ugingan tugumakek.
Tugulukek awergham allaghhiinam melqwaaneng imiimakek.

Imineghmeng taaqsamikek aghnaq pimakanga, "Enta piighhangllaa."
Llaaghanwha aghnaq piighhangllaamalghii.
Taaqsami ugiminun kelgullaataghaa.
Ugingan piighhaghqun kalngaggaak maalghuk petugumakek ama aghnaqlu aghnaghaghhaqlu.
Apeghiighyamiki pimakanga, "Whagun naatghem qukaanun ukiggnaqamken.
Enan kinguvneng mengteghaqlu maligunnaaghtuq."

Taagken naatghem qukaanilnguq sagleghaghllak awisimakanga.
Awisaqenni payeghllagek aliighumalghiik.
Qaamnanga nighupiglleghhii.
Yugem nuliini pimakanga, "Enta pinitun neghelta aghulaqfagilgavek."
Llaaghanwha neghumalghiik.
Neghutkelluku yugem nuliini pimakanga, "Taana aghnaghaghhaq elpek kevgaqelleqan.
Whanga mekelghiighhaq taana kevgaqelleqaqa.
Ama ungipaannaqamken, Ukiivagmi saama ugin nulightuumaaq aghnaghaghneng maalghugegneng ineqsunapiglleghhiineng.
Enekiitek vuvallaaqut, esghaghlleqaten.
Entaqunngam ukiggnaqamken.
Enan mengteghaq kinguvneng maligunnaaghtuq.
Iiwen ugivek aapnaaghaaten, avelghaqiinaghnaken.
Sagiqegkan pinaken, 'Enan unaami ungipaannaghamken.'
Iiwen naatghanun kaaskuvek uteghmun esghaghnaaghtuten.
Mengteghaq esghaghlleqan.
Esghaquvgu piighhaq ilemqughluku panikullghiitek aglaghhaatek mengteghamun.
Aglaquftek mengteghaq qelpeghtekufsigu, iitquftek signeghet maalghugneghet tugulleqaten.
Tugukufki ilakek signeghek mangtagmeng avegtuutaqlukek imighlleqagken.
Ilakek quyngimeng avegtuutaqlukek imighlleqagken.
Ugivek mengteghaanun aglaalleqagken.
Llaaghanwha nanevgaat neghelleqiit.
Taawa qamagtunga.
Ukiggnaqamsi."

Llaaghanwha yugem payek suupsaqegni anglighaataamalghiik.
Taakwagun payegnekun ukigsimakangit.
Nunamun tuusimalghiik.
Tuusamek kalngak esghaghyaqeseng anglighllagumalghii.
Mengteghaq tunutangitnun ifkaamalghii.
Aghnakpanikullghiik, qiivlutekaglaamalghiik.
Kaallutek iitghumalghiik.
Iteghlutek aghnam signeghet maalghugneghet tugumakangek.
Tuguluki ilakek quyngimeng imiimakek, ilakek mangtagmeng.
Apeghiighyamikek paniggani pimakanga, "Enta tawani utaqanga.
Ugika payuggnaqaqa, naten kiyaghtaqa."
Panigan aangghumakanga.

Llaaghanwha aghnaq ugiminun aglaamalghii.
Kaalluni iitghumalghii.
Taawa vuvallaaqeftut ama yugtughllaguftuq.
Atughaqeftut aghulamaghmeng.
Aghnaq aagramun nuugyan qallegnanighwaaghusimalghiit.
Taagken tawani esghapagumalghii.
Ugini esghaghyaqenni quulqitem qaayngani nuliigqek maalghuk ingaghtaaghutaqeftuk.
Aghnam ugiminun signeghek quyngimeng imaqelghiik tuunumakek.
"Ang, ukuk naasiighqek!"
Llaaghanwha ugingan signeghegneng ataasiq avegtughaq neghumakanga.

Taaqsamigunuliighminun tuunumakek.
Sivukluku nuliini liisuqumangisimakanga.
Nulighhan signeghek tugumakek.
Tugulukek yugnun tamaghhaanun uyegsimakek avegtughat ataasikaghtaan.
Taawateghpigaq naamamalghiik signeghek.
Ilakeklu signeghek tugumakek mantagmeng imaqelghiik.
Tanemwha ugiminun tuunlaataghaak.
Pilaataghaa, "Enta ukuklu naasighqek."
Llaaghanwha ugingan signeghek mangtagmeng imaqelghiik tugaak naasighlaataghaak.
Avegtughaq ataasiq neghaa.
Taaqsamigu nuliighminun signeghek tuunumakek.
Nulighhan sughukanun tamaghhaanun uyegsimakek.
Tanemwha signeghem imaa naamalaataghtuq.
Signeghet imiighusata aanumalghii.
Aanluni mengteghaminun aglaamalghii.
Kaalluni iitghumalghii.

Taagken ugingan yulghun tamana pimakanga, "Ukughsiy, entaqun aagna nulighqaqa!"
Nuliini aallgha ineqsunalleghpigaa tugumakanga.
Pimakanga, "Elpek ataveknaavek enngaatall paniknakangaten!"
Uwatmun ayagaghsimakanga.
Aghnaq quulqitmeng asitmun ifkaamalghii.
Pilugugluni aanumalghii.
Aanyan yuuk pilaataghtuq, "Ukughsiy, entaqun aagna nulighqaqa, llangaqa nulighqa."
Ilangallu nuliini tugumakanga.
Pilaataghaa, "Uyuq elpeklu naavnun atavnun aglaghhaaten!"
Yugem siingumakanga quulqitem qaaynganeng asitmun.
Ifkaghllaataghaa.
Aghnaq pilugugluni aanumalghii.
Yuuk pilugugumalghii enkaam aanumalghii.
Nutaghaq mengteghaq esghaamakanga.
Tazingavek aglaamalghii.
Kaalluni iitghumalghii.

Iteghyalghiimi nuliini esghaamakanga.
Nulighhan quyakumakanga aapsimakanga, "Sangaawagmi taakuk aghnaghaak?"
Yugem akisimakanga, "Whanga nulighqesaghagka."
Yugem aaptaa, "Elpek naken pizin?"
"Unaami ungipaannaaghamken."
Taagken aghnam qayuutaq ketfaghluku ugini neqlightuumakanga.
Uginga neghumalghii quyngimeng.
Neneghmeng taaqsan nulighha allighimalghii nutaghaastaghhiinaghmeng.
Allighineghmeng taaqsan ingaghqulluteng qavaasimalghiit.

Unaami taghtughluteng nulighhan ugini pimakanga, "Pilugugi ungipaannaqamken."
Llaaghanwha yuuk pilugugumalghii.
Enkaam nulighqullghiik aanleghaasimalghiik.
Aanleghaallutek Ukiivagmun mayuumalghiik.
Qaaynganun uugsalghiimek sagleghaghllak esghaamakangat saglegham saaghwani mayeghllaget.
Aghnam pimakanga, "Taawa ungipaannaqamken, mayet ukut angeghquulteki mengteghamun."
Ugingan aangghumakanga.
Llaaghanwha angeghqughiit mengteghamun.
Awergha allaghhiinaq amiq ilakunneghilnguq melqwa.
Unaghhaaneng angaghqughaat unullghem kenlanganun.
Apeghiighyameng aghnam ugini pimakanga, "Unaami nunalgutfut tamaghhaan awerghameng tallimakaghtaan uyeggnaken amilighaqluku ataasikaghtaan."
Llaaghanwha yuuk aangghumalghii.

Taagken iteghaatuk.
Iteghaallutek neghtuk.
Taagken ingaghquullutek qavaasimalghiik.
Unaami taghtughlutek, yugem nunalgutni qamaglluku tuqlughteghumakanga.
Taagken uyegsimakanga amimeng ataasikaghtaan awerghaneng tallimakaghtaan.
Qamagsimakanga mengteghaq tamaghhaan.
Taagken kenlanga yugem nuliini pillugaghnanighaa ama pinitun kiyaghsagutut.
Yuuk neqengyughighllagtuq, ama aklungighimalghiit.

Qamagtuq.
Tefaay!
