Aghnaghaq Ulghaaghughtekaq

Ungipaghaninguq imani aghnaghaq ugineghmeng ighsatalghii.
Enngaatall angayuqiita aangghutaqsaqangat.
"Aaam, taawa esghaghamken!
Aaningam!"
Ataasimeng qavanghata llaaghanwha aanaqelghiit yuget.
Upupeng ilanga yugem ugiksaqunigu llaaghanwha ilanganeng piyaghaat legan ataasimeng qavanghata piiqelghii, "Aaam, aaningam!
Taawa esghaghamken!"

Qenwat nunaghllak qamagsimakanga.
Taagken qamagsagu piit, "Aaa, upupeng unitelteggu.
Qaagna kelguulteggu."
Amenam angyaq tamaghhaa kelgughaat kelgughaat.
Apeghiighaat.
Yataghqelluteng aghulaqut angyat tallimat.
Amenam qemallnguq esnamun atghaghluni aghnaghaq ilagaatmeng aanqusalghiimi, "Angyat unegkughsiiii, angyat unegkughsiiii, nalighpesiiii qaakeqaghllitnga!"
"Enngaatall yugusin tespikani yugusingaken.
Akitukitkigu!"
Aga aghulaqut.
Ilangi kellataghtut.
Iiwen ketaqut pilataghtuq, "Angyat unegkughsiiii, angyat unegkughsiiii, nalighpesiiii qaakeqaghllitnga!"
"Enngaatall yugusin tespikani yugusingaken.
Akitukitkigu!"
Aga aghulaqut.
Ilangi pingayii ketut.
Iiwen ketaqut aghnaghaq ilagaghaqelghii, "Angyat unegkughsiiii, angyat unegkughsiiii, nalighpesiiii qaakeqaghllitnga!"
"Enngaatall yugusin tespikani yugusingaken.
Akitukitkigu!"
Aga aghulaqut.
Estamagneghi aga ketaqut.
Iiwen ketaqut ilagaghlataamalghii, "Angyat unegkughsiiii, angyat unegkughsiiii, nalighpesiiii qaakeqaghllitnga!"
"Enngaatall yugusin tespikani yugusingaken.
Akitukitkigu!"
Aga aghulaqut.
Tallimagneghi aga ketaqut.
Ilagaatmeng alla aanqullaataghtuq, "Angyat unegkughsiiii, angyat unegkughsiiii, nalighpesiiii qaakeqaghllitnga!"
"Enngaatall yugusin tespikani yugusingaken.
Akitukitkigu!"
Aga aghulaqut.
Ewen ulghaaghughlluni qetgeghnaqaquq.
Angayuqita piit, "Tagiitagiitagii, panikamken, tagiitagiitagii!"
Qetgeghyalghiimi angyaq tamaghhaghmi aga uveghtuq.
Ellnga masiisu ulghaaghughsimalghii.
Taawanguq ulghaaghughtepigesnaamalghii.

Tefaay!
Qamagtuq.
