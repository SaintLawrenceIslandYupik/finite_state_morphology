Piinlilleq
Petuwaam igallgha

Ungipaghaatet ukuni igani apeghtughistem linguist-em Georgiy A. Menovshchikov-em igaqsuwhaaqaqii apeghtughistenguluni Pamani 1930-ni.
Ukuni igani qula akimigaq siipneqluku ungipaghata Menovshchikovem igaquqii whangkuta Sivuqamelngughnim atightullemnnu mumighqughanka ama Laluramketimun mumighqughanka.
Qamaglluki ungipaghaatet ukut Menovshchikov-em 1988-em igaaneng, Materialy i issledovaniia po iazyku i fol 'kloru chaplinskikh eskimosov (Materials and Analysis Concerning the Language and Folklore of the Chaplinski Eskimos), pinguut publishekat Ruusemi.

Una qepghaqaq allgeqaaguq maningyama grantmeng University of Alaska Fairbanks-em Provost-anganeng.
Allgeghutelleghqun Sivuqaghtunga Ruuseghmiit atightullghitneng mumighqughanka whangkunnun atightughyugnaghtesqelluki Kaneghyengesim tanqiini 2001-mi.
Piyuwhaaghmun 45 ungipaghaatet 49-eneng 1988-em igaaneng.
Iwernga piyalghiinga ilangi ungipaghaatem siingenllu aapqat, ilangillu aghsaan ayuqelghiit.
Pinghisaqenka, yuginaq akimigaq siipneqluku siiptuq mumighqughyaghqanka.

Igleghutkelluku tawaten nanqigsimanginaamiita piinka.
Anagngatupiglleghhii Menovshchikov-em igallghani.
Ilangi atightuneghllugllaget repall Ruuseghmistun ayuqelghiikun mumiglluki wetku liigikngwaaghanka sangutangi ipa.
Paamkughmiit akuzillghat allakaniq (katam ellngita ukiniwhangkutestun kaki-, ama ellngitni enngaatall whangtutestun elngaatall), tespamkughmiistun ayuqut ukuni igani.
Ilangakun Paamkughmiit akuzillghat igallgha anagngasugnillequq (katam wengteghaq nakaan mangteghaq).

Enkaam ilangi akuzitem whanga nallukegkenka, sivukluki angayuqamnun Nayghwaaghmiinkugnun June-enkugnun aaptagka sangutangi.
Enkaam ellngita nallukegkiit siivanlleghnun aapsaghtughanka sangutangi.
Igamsiqayugvikanka kayusiqaangatnga Kepelgunkut, Anaggutenkut, Iyaakankut, Uuzagenkut, Avaalagenkut, enkaam kiyang Rosa.
Rosa-m aapqii sangutangi naten atullghi Quyillget akuzitngit.

UAF-mun uteghnighyama Qaluvigem tanqiini 2002-mi Yupigem Prufisernga Steven Jacobson-llu yuvghiighaghpung qepghallghenka Yupigestunllu Laluramkestunllu.
Amalleqa tawani upenghaani recordaanka CD-mun maligutngalghii igatgun.

Ama nimam apellghi Igor Krupnigmeng Smithsonian Institution-meng allgeghtaput tuunii Sivuqaghhmiini nallukegkaput pamanlenguut nunat.
Ama map-a tuunaa tespamum nunam naantulngi apeghluteng Yupiget ama Sighinegmiit kiyaghfikegkii.

UAF College of Liberal Arts-em umiilgan John Leipzig-em ama ANLC-m umiilgan Lawrence Kaplan-em mani piyaqlegginaaghtaak teruwistemeng muutiyaghqaalunga Qakginkugneng Apughitenkugnun Chefaghnaghmeng ungipaghaatenun ilasaghqaluki.

David Koester UAF-em Anthropology Department-meng qepghaghteghyagneng kayutkesaghaqa Undergraduate Research Opportunity Program-em maningviganeng.
Taagken esgha una qepghaqaq allgeqaq.
Ama igamsiqayugvikanka Nauka Publishing House-enkut St. Petersburg, Russia-melnguut aangghutkaangi ANLC-nkut ukut ungipaghaatet publish-enkaluki whatelluki.

Ukut igat ama CD neghyukulluki akuzipillemnnun Yupigetlu kiyaghtaallghanun nagneghusaghqaaluku igleghallemnnun iknaqughisaalukullu, pamanlliimta ungipaghaatngitneng.

Ungipaghaghtet: (Menovshchikov-meng Valentina (Yata) Kunukam mumighquqii, enkaam Igor Krupnigem nallghughqegkii).

1.	Ayveghhaq (1914-1947).
Ungazighmii.
Ungazimi allgeqaq.
Ayaangaghmi alleqaq, enkaam yaywaalingughtegkaq, nunalgutangan anglistekaa kayusiqaa.
Ayveghhaq ungipaghaallegllaguyalghii ama ilagallegllaguyalghii nunalgutangan pinganeng.
1940-mi ukut ungipaghatet allgeghtaqngameng 26 year-ngughtuq.
Mekelghiighhaatmineng nagasuneghtughllagyaghtuq ungipaghaatmengllu, ilagaatmengllu alignalghiitlu ungipaghiitneng.
Maakut umyugaanun piluteng sumeghtaghaghqelluku repall.
Ayveghhaq ungipaghaneghmini apaqughaqelghiinguq.

Menovshchikov-em igaquqaqii ama mumighqughii 30-t ungipaghatet Ayveghhaghmeng Ungazimi 1940/41em uksughani, Ekaterina S. Rubstov-am 50 ungipaghata igaquuluku 1940-mi.

Pingayuneng inglulekAyveghhaam ungipagatngi ukunitut igani 18-eni.

2.	Peter Tagikaq (1926-1941)
Ungazighmii mekelghiiq.
Mughunniightem ungipaghaghtem Galmugyim (nani 1880-1957) ighnegha.
Takigaam suílughtekaqaa igaghyam sivulighnegha, taagken mughuunnightengughsukaq.
Angayuqaakek Ruuseghmiitingigasaghtuk.
Tagikaam atangan Galmugyim uglaq sangwaa yuginaq sangwaa siipngaan ungipaghaata liisimaksaghaa.
Avaqutaminun ilaminun nunalgutaminun ungipaghaghaqelghii sanghinneghmini mughunniinghinneghmini.
Tagikaam nagatkii neqamikuqii atami ungipaghatangi.
Ilangitnunllu laalighqwaaghaqelghii ununghagu vuvallanghatallu ungipaghaghyaghtughaqelghii, atumaghmeng aghulamaghmeng.
Tagikaam piniqumtaagha ineghlaghllaga Ayveghhaq, yuuk nagatngwaaqayuk ama ungipaghallegllak.

1940/41 em uksughani Menovshchikovem igaaghaqsaghii sivuliit igii akuzipigem grammarngi igaghviget sivulighneghitnun ayuqelghiit.
Kayusingegkaq Ungazim igleghutistengitneng, Chukotkam aaghtistengi Mayngankugneng Mallunkugneng.
Tagikaq tagiiqelghii elkegnun igalgusighyaghtughaqegkangek.
Ataasimeng igagni kelqellukek ungipaghatem ilangi igaqumakangi.
Taagken ima Menovshchikov-enkuk qepghalgutkusimalghiik 30-t ungipaghatet taaqusimakangak.

Nukalpigaq quyamaghllakTagikaq.
Takestaghhaghmini kiyaghtaalleghmini liisimakegkani qamaglluki apellghitii.
Palighvigem tanqiini 1941-mi peleghqegkaaftuq suflugameng pi 11 gilliqluni 15 year-ngughsimaghmi.

Tagikaam ungipaghii ukuni igani 920-metut.

3.	Asuya Olga Mumigtekaq (1930-2001) Ungazimi allgeqaq.
Ugimini kiyaghtekaq Sighinegmi.
Pingayuneng inglulegneng avaqutkikak.
Menovshchikov qepghaluni Ungazimi 1954-mi Asuya, atightuqayuk pinaqnelghii, kayutkegkaqeftaa akuzipigem grammarnganeng igaquuluni.
Tamanillu Naayvaghvigem tanqiineng Kaneghyengesim tanqiinun igaquqaqii tawaten pillemtun tallimat ungipaghatet, Menovshchikov-em mumighqughaghtekii.
1970-nillu 1980-nillunursenguluniqepghaaqaaftuq Sighingem clinicngani, ama aflengakegkii avaqutani.
Ama Sighinegmi aghulameng sameng alngunak Yupigem igleghneghaaneng apeghtughiikaq.
Asuyam ungipaghatngi 21-enkuk 22-nkunguuk.

4.	Alghalek (19201965).
Ungazimi allgeqaq.
Atightuqayuk ama igaqayuglluggaq yuuk.
Ruuseghiitikayuk ama qitevegkayuk ama akuzipikayuk.
1955-mun kenlanga mughunniightengukaq ama ivenruutkegsaghtengukaq Ungazimi "nutaghami kiyaghtaalleghmi".
Kingungani Egeghaghmun nuugtekaaguq pinighsaghistenguluni ama savikenghaaghmeng ulimastenguluni.
Provideniyam seaportngani ama qepghaqaq.
Rubstova kayusiqaa Yupik-Ruuseghmii dictorary-ngllalleghmeng.
1960-mi Alghalgem 14 ungipaghaata igaqegkaa Provideniya-mi

Alghalgem ungipaghatngi 23-31-nguut ukuni igani.

5.	Nanughhaq (1911-1990?).
Ungazimi allgeqaq.
Igallgilnguq atightullgilnguq natengiighhaq Ruuseghmiitikayuk.
4 year-nguluni ayaakaq trachomaluni.
Nanughhaam uglaq ungipaghaata ama ilaagaata liisimaksaghaa, enkaam ungipaghaallegllaguyalghii.
Ungipaghaatngi ilaagaatmeng ilatkat.
15 imgipaghatet allgeghquqat Nanughhaghmeng.

Nanughhaam ukunun iganun ilatkat 3234-nguut.

6.	Valentina Viri (Wiri) (1942-mi allgeqaq).
Imtugmii Sighinegmeng.
Liitngwaaqaq Ruuseghmiitellegllalghii.
Ima aghnaaghaghhaatmineng nagatngwaaqaq, ungipaghaatkegkii igaquqii ungipaghaatet.

Ukuni igani ungipaghaatnga Pista 35-nguuq.
