Yuggaq Unangyiilnguq Enkaam Nanuq

Iimnanguq yuggaq kiyaghsimalghii nunaaghmi enngaatall unangyiitepiglleghhii.
Ilangi mughutalgutangi unangaqelghiit ellnga mughulluni taglaneghmini avangunani.
Nulighha qagani nunalgutmeggnun tungsighniighaqelghii.
Nunalgutangita unangkaqegkangat neghsaq, maklak, ayveq, nanuq.
Ellnga yuggaq sakengigalnguq.

Maaten ilangani mughulluteng taan'ganlluki anuqliisimakangi.
Mughutat nanughaghluteng amiiriqiinaghluku anuqliisisteng taglaamalghiit.
Enraq alla yuggaq unangyiitalghii iikusimakanga.
Aghtughluni aghvighnaqneghmeng inglunganun tungemeggnun ellmeng, ketmun anagumalghii iighwillghaanun.
Kaasami angalghunun aglaghluni tawani nenglungllaghluni iitghumalghii.
Tesqamani aqumgaamaluku nagaquusimalghii uka alighumalghii ghhuunaqeghllak sangwaa.
Yuggaq sumeghtaghaamalghii, "Uuk, enraq alla iflamayalghiinga.
Sangwaa uukna tagii?"
Ukanguq legan piiquq, "Ghuutaanga ghuutepigtaanga!"
Iiwen yuggaq qineghhnaqaquq suna taana nanughllak amiiriilnguq, enngaatall ghhuunaqaqeftuq.
Nanuq pimalghii, "Yuggaq uyuq navghitaghtinga pilugugpeneng ghhuutepigtaanga."
Yuggaam pimakanga, "Samengqun navghillaken?"
"Esghaataakuk atkugken" "Ukuuk?"
"Nakaa ilanga!"
"Ukuuk?"
Keniimakek atkuggaagni iluklighpigaghhaak aliitalghiik nanuum amiiraaneng ulimaaghek.
Nanuum aanghumakanga.
Yuggaam mataghllukek tuunumakek.
Nanuum pimakanga, "Tagi maligtinga!"
Yuggaam maligsimakanga.

Quuputegnun kaallutek yuggaam atuquvinghaakek nanuum meghmun neplukek nusugyaqegni ellngaatmeng maaqumalghnk mesiighllugmeng nuyiilleq maligulluni.
Nanuum pimakanga, "Qayughllak unangaqi nulighhen ukiniiqelghii ellngaasiimaghmi nuyiighumaghmi llaaghanwha ukiniiq taaqegkanga nukeggnaq maligulluku."
Qafsinaneng neptaghllukek ukmangiisagtaa alla neplukek nusugyaqegni nanuum amiiraghllaga nusugumakanga.
Taagken nanuum pimakanga, "Wiin mengteghamnun maligtinga!
Enan taglaannaaghamken."
Nanuum amiiraghllak aalluku yuggaankuk aghulaqumalghiik.
Ketmiighsimalghiik.
Quuputet kaanneghmegteki nanuum yuggaq amaghluku aghviitaqegkanga.
Iiwen maamlegtaqaa nanuum nenganun kaasimalghiik.
Nanuum pimakanga, "Tawa kaatukut iitghaaten."
Iteghlutek neneghmeng taaqlutek qavaamalghiik.

Unaami qakma tenglugtuumakangit, "Naagu qaamna?"
"Taawa" "Aaam aanelghaaten."
"Qaywa aanaqunga."
Yuggaq nanuum pimakanga, "Enngaatall esgha qakmun amyuutkaqegkanganga aqnighqughlunga.
Maamestegpenanga itagnatun aqfaqegkanganga tughumghalgutngulunga."
Yuggaam aanaqsan ipegsalleghmeng ígaamakanga qenleghwaaghakun.
Nanuq aanumalghii.
Tagigpenani muluyan yuggaq agipaneghqun qineghsimalghii.
Maalghuk nanuuk enngaatall tugutaqeftuk.
Nutem aallgha pekaamalghii igaqaa aqumluni lliighumalghii.
Aallghan pategpagataghaqeftaa.
Yuggaam ughlufghani yataghqelluku pitegsaqenni unakumakanga aallgha.
Nanuq pategmikestaghngaaghmi ullghaghsimalghii.
Uullghaghsan aallghan esghapagtuumakanga.
"Saa una?"
Esghapagtuqestaghngaaghmigu esghaamakek aaygum taghrughhakek uunghaneng aliillutek.
Aagtuqaqeftuqlu kiimineng.
Yuggaq aanluni tazingavek aglaamalghii.
Kaasan nanuum tukaan aapsimakanga yuggaq, "Sazigu?"
"Sanghitaqa!"
"Taawa amyuqetaghteka unakan.
Whaken kenlanga pinitun kiyaghsagunnaqunga.
Maamegkuma nunavnun aglaalleqamken saama unangyughisleqamken."
Nanughllak nekevluni pegnem aglaamalghii.
Yuggaam maligsimakanga.
Iteghyan tamakut amiiraan makregaghtallghi saghnaamakangi.
Yuggaam mategtaqluki ukinighteghumakangi.
Apeghiighyamigu aanluni yuggaam tuqutkani nanuq aftamakanga.
Neqanganeng neqekumalghii maamneghsiitkelluku tukuni.
Llaaghanwha maamyami nanuum yuggaq taglaasimakanga.
Aghvighyat kaanneghmegteki nanuum amaghaqegkanga yuggaq.
Yugaam nunanganun quutmun kaasaghtughyamek ununeghsimakangat.
Wetku unugyagu nanuum yuggaq quutmun maallgusimakanga.
Uugsan yuggaq nanuq qiivluni ketmiighsimalghii.
Yuggaq mengteghaminun taglaamalghii.
Taagken kenlanga yuggaq unangyiitkuvinghaaq unangyughqaamakanga.

Qamagtuq.
