Qagaqum Pangeghtelleghqek 
Qagaqum Apellgha
 
Sivuqameng tesakmaken mekelghiighulunga pangeghnaqunga tawani tanqimi Pinaghvigem qukaghneghani taakwani.
Tespamavek Ungazightunga Sivuqameng.

"Enkaam, inaanmellengi Ungaziq! Teghraastu!" Enkaam ighivgaghmi upenghaam aghneghani ighivgaamaan taglaghtukut nani taakwani siqineq teviimaan.

Taawa taglaghtukut igleghtukut malghugneghuluta, Ataayaghhaankutlu Qilleghquutenkutlu.
Whanga Qilleghquutenkuni.
Qavaghninghitunga qesugniqem Ungaziq esghaghnaqegkegka.

Tawaten iiwen mangteghat Sivuqam mangteghii talughsaghtughaqaput, qayungllaghtukut.
Qayuusimaluta Uuyghaam piinkut, "Aghviqamun kaatukut." Qateghllugllak, Aghviqaanaqelleqeftuq, esneghagtun tawaten papapaaghlutek iqetulutek.
Alpaglukek taawa taglaghtukut.
Uuyghaq nekevluni aruughaqelghii ingutkun nekevluni.

Qayuunneghmeng taaqluta piinkut, "Aakaq aliightuq." Piyalghiikut qemiq sangwaa.
Taawa taglaghtukut.
Qutem maaqniitkek alpaglukek arughsit aliighaput.
Taawa taglaghtukut, taglaghtukut.
Siqineq piitekestaghtuq, whaa tamlagyaghtughtukut.

Angyaghllaguftuq aatneghat.
Tamlaghqutaqeftuq angyaghuutkaq.
Elngaatall neqesiighusimalghii, ayveghaasimalghii.
Whaa kaannaqukut, kii yuuk esnevaghtuusalghiimi, gginaq allanginaq esghaghaghput.

Ivenruutek aghuliighllukek nusugagput.
Angyaq kelevaghpani nutem, ateghvigiitiinkut upugham saam alngunak.
Taagken tawani kanglluutkelluta.
Taam angyam imaa.

Qaaqanguftuq taglaatiinkut ellmeggnun.
Imani mangteghaghtuuq, yugtuftuq peggullghi tamaana.
Qesugniqeghllak, ketanqwaaghaallghi Sivuqaghhmiit kaallghiit.

Taagken manughamun kaalluta angyam imiini tawani piinkut, "Tawani utaqiitek nengighqelleqamsi ilakwaamnun." 
"Paaynga keneghmeng aanuten." Qamaken anighqun tugumiiqluku tuunaa Qaaqamun.
Qaaqam tawaten milulghiistun piiqluta allegluta, "Haa, taawa." Ilakwaaghi uvitmi utaqiit.

Tangatullu whangkutung yugllagem saam aglaatiinkung, maligtaghpung.
Kaalluta iteghtukut.
Yugllagem taam nughaak maalghuk allighaghqak kiinqak ilutmun miluqutaqaak.
Atkugighlutung iteghtunga.

Aghnam saam iteganka keligii.
Taawa iteghlunga amsikaghnaqsaghtunga, aghnam amsikaghaghtaak kaamgegka, iikaghaghtaak tawavek kayagtaanga allighamun.
Nutaan allighakun iggasighllunga neghnaqunga qayuutam esnengiighhaakun.
Tangatu qiivaghsaqegka elngallu iggasighsimalghii.
Taakut tukupung aqumgaghmeng.
Taawa neghuutukut.
Ikuska meghnughtuq aqumyugllagughtunga.
Qenwat ayapeghlunga neghtunga.
Taaqlutaa qayuutukut.

Taawa taana mekelghiiq Mayngangunaqelleqeftuq.
Taamqun aleghqughaqaanga.
Aanukung.
Aanluteng igleghusaqmininga tesqagani, naaki ilanka esghaghnanighanka.
Puughhnayukanganga uteghnighyugtunga.
Aglaghtukung.

Taakunguftut Qerngughtekaankunguftut taam atanga Mayngam.
Taagken aghneghupagumaan qavaghniyama qavaghtunga.
Whanikumaan taghtughtiinkut atughnaqniluki.
Taagken atulghiinun aglaghtukut, navek pilanga maligutunga atulghiinun.

Mangteghaghrugllak, paagnanga niighighluku, yuuk qineghquulluni elngaatall asitmun.
Whangallu mayeqellegaghlunga qineghtunga.
Taagken qineghsalghiinga yugllaguftuq nateq elngaatall, aqumgaviggaq taananginaq aghulaviggaqlu reghiteftuq.
Yugllaguftuq amigmun iiwleng.

Legan aatghaqut allat, ilangi atevzighluteng allat mellunneghata ilangi aatghaqut.

Taagken apeghiighluteng neghuutut siivanlleghet, whangkuta neghenghitukut tamaani temngi igleghaakut, esghaghyukegkaghput esghaghaghput.

Yugllaguftuuq Ungaziq, mangteghaghllak.
Teghigniqukut kalleghtaqlutaa, naghaalqusiighaqluta.

Muluukut tespamani anguughiinkut nakemeng anuqllighluni.
Iwernga aghyuqfigilnguq, teng'ghunaq elngaatall.

Taawa peggnanighlunga, maligullunga tukumnun qavaghyagutunga.
Tukuunka taakut piniipigtut.

Quyillget Kaatut 
Tawaten kiyaghsimaluta Quyillgaaghhaq kaatuq, taakunituq, nulighqullghiik.
Akuzingigalnguq whangkutestun naqam mumighquutaqegkangat.
Ungipamsunghani taam tukumta mumigutaqiinkut.
Tamaantuq ellngallu, liiteghraagtunga akuzillghaneng nagatem.
Ilangi neqamikanka paninang, ilangi puygaanka Quyillgaaghet akuzillghit.

Taana atuutellgaaftuq, atughyaghtughtuq aghneghem ilangani nani.

Nagaqughtunga, aghulaqnaqneghmeggninguq Quyillgaaghet mangteghanun qikmightuumaghmeng takuughaghaqeftut.
Tungsighniillghit tawatenniit.

Tukughma waakenghisatgu, aghulaqnaqngayek nengiighhaak taakuk, qaghluughisaghtughagka.
Qitevaqelghii, tusaqigalkegka.
Taakut qaghlut akuqaghluki, keninghaki taakut qaghluyaghqat takuluki qaghlaaqanka.
Taana naqam enraq melqupak sangwaa qaghlusqaa, kenighaa, tawaten piinga, "Kuluften." Taawa Kuluftenet entaqun melqupaguut ellngitni.
Taawa apeghiighluni itghiinghituq.

Nunangan Nekegnegha 
Taawa Sivuqatun ayuquq naayvaq.
Sivuqaq esghaghaqegkesii, tawatetngwaaghtuq Ungazim nekegnegha Sivuqatun.
Naayvakun taakwagun aghulaquq.
Tawaten Sivuqatun tapghalguftuq.

Naayghii pagarugllak.
Sivuqameng aliitaqelghiit mamlesiighet naayghat akivantut.
Tungeqlii taana Ungazim uughqanun tuumnguftuq, aatgha Ukigyaghaaftuq.
Igaghvigan'nguq tawansaghtuq Ukigyaghaghmi.
Nuugsimakangat kinguvaqun piyalghiikut mangtegham qunganganun.

Taagken pilaataghiinkut aygumeng, aanyaghaaftuq pamarugllaak, Ungazimeng taagken sungaghyaagllutek ayuqeftuk naayghak.

Maaken naayghaneng paagken esghalghiini naayghat aghqelengestaghaat, tawatetut aghqestaaghhaagut aygumun.

Taana Ungazim aygughhaani Qiighqaghllak iwhaninguftuq Nunangighaaftuq.
Alpaghllaguftughnguuq Nunangighaq, nem qulangakun alpa igleghteghllak, qawaagniighigalnguut, alpameng neghigalnguut.
Metghaghhiinaghmeng qawaagniilqeftut.

Taakut tukuunka angyengestasqullgaaftut taawa petugluni nateghqun.
Qawaagniighusighhiitlu takestaaghhaaftut kepluteng ayuqeftut.

Upughaneghllaguut Ungazighmiit tamaani pillemni sivulighmi.
Taananguuq sivuliq whaa pangeghsuwhaalqa salin laluramkengilluku.

Uglaapigteftuq Ungaziq, entaqun matumllu Sivuqamllu qerngughusaghngaaghmi paninang uglaghtuq.

Upughaneghllaak, aanemta taakut piinkut, "Qayughyaghtaa." Ighsanemta piiqiinkut, "Peluusangiighhaaghngaan." Taawa aanyugnanightukut upughaghllagem, kepsum.

Manguna whangkutestun neqangat quyngiq.
Quyngit awatkaghtat aqiinghhat, awatangani aqiiluteng tagitkiit.
Tukruuglluteng neqnit elngaatall awatkaghtat.
Aqiimaaqelghiit upenghayaghaaluku taagavek akinganun angyakun.
Naken Tasimeng, Avatmeng yungaqluteng taagavek angwaaghtekaghqameng.
Aasameng, akinganun taagavek naantat imani Quyillget akivansimaat.

Quyngighqwaaghet Kiyaghtaallghat 
Quunpenguq quyngighteng aflengakaqegkangat uksulqusighllak.
Uksumi tunuvaghaqluteng pagavek mugaaqluteng, quyngighteng neghumanginiisqelluku pinilghiimeng.
Atillghi tawateteftut nuuggnaqneghmeggni mugumaaqelghiit.

Enkaam qamiyeghnaaqungit tamaakut tan'nguurngenguftut.
Iwerngaqun usighllagluki mugumaaqelghiit.
Nunivagem qukaanun pamavek uksumi umegnepagillghanun entaqun neghvikegtamun quyngighteng aghulaqutaqluku, tunuvaghllaglutaang Ungazimeng.

Paamna Ungaziq aangepiglleghhii nuna.
Tespagani uksughlluteng upenghaqestanghani esnemun aligasimaaqelghiit kiiwet pinalleghqii sivutghulluki.
Quyngimeng qikmiqluteng.
Taawa mugunqigsimaaqelghiit esnenganun upenghaqestanghani.

Taawa tamaaken neqengumaaqelghiit tukfighiluteng, tuugtaq, manguna.
Mangunat tuugtaalghiit whangkunni, akikluki tanpeq, uyiiq, tapghaghpak.
Quyillegnun akikumaaqegkangat quyngingnatkumaaqegkangat.

Quyillget tamaakut tukfighaghteng tapghaq quyngimeggnun saagtekumaan.
Sanqutkaqegkangat, nateghqaq kamegmeggnun.

Ungazighmiit Kiyaghtaallghat 
Esghaghyaqufsiki Ungazighmiit aatkiit nuqutupaaghrugllaaguut, nasiilnguut nasaperameng nasaqelghiit.
Taawanginaq atkugwit ukut collar-ngi maaten, qikmiiraaghet entaqun iinguniita collar-kaqiit.
Uksumi taakwavek quulmun iwhaniluki nasaperameggneng taagken sigutngiitalegmeng qepneghmegteki legan puvitelget, lliighaqut naagu supuggaq.

Kaamgit nuqutupaaghruget, ilangi esghaqanka qallukaghmeng temkalwaaqut, pinit maqat atiit.
Sangwaat maqaaniiqiit aatkat ama, wallu atkugllaget tamaakut.

Liiqughyaghtunga, Ungazighmiit akuzillghit whangkunneng ilangi sanivaqaantaqut, nagneghaghqunguut.
Avatmeng kenlekluni whangkutestun akuzikayuk ilanga tawaten qitevuma.
Qiteva nagataqaa tespamani, aleghquutaqut katam whangkuta whaten aleghquunnemta.

Ungaziq taana ikevaghllugmun ukavek tekeghighluni ayuquq, Sivuqatun tawaten taakwagun.
Aghqestaayuwhaaguq, tawaten atillgha Sivuqam atillqumsillghatun ayuqeftuq.
Aatnelek, uughqa, imun, siqluwaghyaaget, tawaten Sivuqam atightullghatun.
Taawanginaq naayghiituq Ungaziq tuungvani, Ukigyaghaghhiinaq kiwarugllak talwa entaqun Kukulegmeng uyatuuq naaygham kenlenga uughqaneng Ukigyaghaanikangat.

Tamaani esghallemni qimugsiiguq.
Ugriileghmun qimugsimeng akilpegaghyaataqut, estuwalguftuq Ugriillghiinaq taana, Ungaziq estuwiisaghpetuq tamaani.
Sivulighmi pangeghtaqngama.

Elngaatall iqa piniqaat seghleqigateftaat tamaani.
Pelungighsaghyupagigasaghpetut tamaani.

Tawani esghapagaqngamki angyat tamlaghqullghiit neqmeggneng angaghqughyalghiimeng angyameng whaken, yugit mataghaghlluteng kemeraaghinaaghlluteng temkaqiinaghluteng.
Mangunat ugkellikat putungitgun tuguluki ggaatmeggnun miluulluki taagken ketarwataqiit angyameng quutmun.
Tawaten angaghqughaqeftut.

Apeghiighluteng tamaakut kanuugteghllakat esnami tawani aniguvzeghaghhaghqun qikmistun tawaten ighwaaghtuutaqut aqsageteng aawighaqiit ilameggnun sangighqughtestaqiit.
Taakwagun maaqaqut pamyughiitgun ilepghaaghitnun qamavek.
Taananguuq Ungazightelqa sivuliq.
Teghigniqegkaagunga nuna alla esghaqegka.

Elngaatall America-m tawaqanga piyukeftaat, kuyngenga.
Ellngita tawaqangit alqegkastun tawaten ayuqut tawaqapigit.
Malghughqelluteng ayuqeftut.
Pinillghillu, sungaghyukegtaaftut kayaatellghi.
Iknaqellghi tamaakut kiiwhtastun tawaten iqeghtaatun ayuqut seqemengeltaghaghluteng llangaqa isiqaghtalghiistun.
Pinillghi tawaqam.

Melugyaghqiit tamaakut qellistekaghhaaftut.
Maaten entaqun Days-O-Work-estun angkaat melugyaghqiit.
Kagimyugumat elngaatall.
Kuyngengiighhiit unaghsighhaat ulimaaghhaat.

Tamaani pingwaaghhiinaat aklungillghi Ivaqaankut tamaakut America-m angyaghpaganeng tukfighikayuget, suqaghmeng, tugutmeng kaanneghata tespamavek.
Taakuni Ivaqaankuni rice-a, pagunghangeltaq, neqekrapik neghestekaqaat.

Maaten kingulighmi aklungighisqwaaghaamalghiit taakut Ivaqaankut.
Ighneghi qafsin'guut.
Tamaani sivulighmi esghaghaqngamki taana ighnegha angyalgughtekaq.
Kingulighmi angyalgughtekaq esghallemni.
Nukalpigaghlluggaaftuq elngaatall.

Tawaten whangkutestun aqfaquuta, aqelqaghniighaat tamaani.
Taananguftuq atughyuneghtupigtuut Ungazighmiit.
Aghneghem ilangani atughaqut, sangwaa naghaalqusiq aviitkaaguq, taananguuq upughatisiit atuunkuk igataghpenaamta kiyaghtesqelluta.
Tawatetuq Ungaziq esghallemni.

Pangeghlleghma Aallgha 
Sivuliq puygukanighaqa Ungazightelleghma ilanga.
Ataayaghhaam taam elngaatall Ungaziq takullgha liisimakeftaa Sivuqameng whaken.
Tawaten akikanighmun taglaghtuutukut naayghat taakut Sivuqameng aliilnguut qukiitgun tawaten.
Maaqellghem Ungaziq elngaatall elqughaghtaqeftaghput.

Sanguuq four hours-kaghtaghput.
Ivenruutet kayaalnguut angyaghwaaghqun tawani sivulighmi.
Kingulighmi sukatkaagukut.
Three hours siipngaqaghtekaqaghput.
Wallu enmis nuughsimasteggu three hours.

Sivuqameng qantaghaghhantuq Ungaziq imaghlluwilngughmi.
Tawaani pikaalghiikut Pinaghvigmi.
Siku aghviqamun lliighumaan.
Tespamum qutem tunganganun lliighumaan.
Taananguuq Ungazimun sivuliq pilqa.

Kingulighhaallu upuupeng atughnaqaqa.
Tanemlleqa tawaten upenghaamaan tesakmani angyaghyaghtughaqelghiinga Sivuqameng.

Pangeghnaqlaataghtukut.
Taakut tengtekat taglaannaqaput.
Taakut Qiwaaghmiit taagegkut ellngita pingita Nekregutenkut taglaatkaqiit.
Taakut Ungazighmiit Ataayaghhaam ilakwaaqeftii pamanlliiqeftii taglaannaqaput.

Taawa taglaghlaataghtukut tawani Pinaghvigem natangani upenghayaghaaluku tespamavek piikut angyaghwaaghqun pilaataghtukut.
Taawa Piluwuklu tawantuq, taawa taglaghtukut, taglaghtukut, tawaten.
Naasaghaq Ungazimun, Ataayaghhaam liitngwaaqanga maghyaghqughwaqegkanginkut.
Taawanginaq taglamun maalghugegneng qayunglaghaqukut.

Piinkut Uuyghaam, "Kuyngesi, tawaqasi iighteghnakesi." Iighteghiit, katamqun atughqaghhiinateng sanqutkelluki estegmigluki.
Ungazighmiit tungsighllaget America-m tawaqanganeng, melugyaghqaaneng, kuyngenganeng.

Tawani angyaghuutellghiteftut kaasaghtughyalghiikut esnevaghllaglaataghiinkut.
Kii mangteghiit uusqaghimalghiit qavngaq piyuwhaallemneng, pangeghsuwhaallemneng.
Whaa angyaq mallegtuq, atkuyaaghulluteng lliightuusimalghiit, angyaq sayuwaat.

Sivuqaghhmiit angyaghwaateng safkaaqayugukangit.
Safkaaghnaqsaghiit, Ruuseghmiik maalghuk whaa sufluwalighlutek esnevaghaghtuk.
Kalngagaq tamaghhaan yuvghiighyaqmegnegu nusugraghaqluku.
Angyam ilunga, yuvghiighaat Ruuseghmiik maalghuk.
Seghleghhalek, sanaqelleqinkut sumeghtaghaghtunga.
Taawa atghaghnaqenghitukut Sivuqamun.
Taawa naqam iqlighmetngwaaghtuk, iiggeput aghulataataghiik angyam imiini.

Taawa taglaghtukut.
Taana taawa tukuqaqeghkegka, taana Maynga.
Maaten tawani Ungazimi sivulighmi igaghtengunghisaghpetuq.
Maaten igaghtengughsimalghii.
Apeghtughistengughsimalghii igaghvigmi.
Igaghvigat nem qukaanun lliighumalghii.
Katutun entaqun high school-etun angkaaq aangepigtuq.
Ruuseghmiitlu tawanteftut.

Ruuseghmiighllagughsimalghii.
Maalghuk elngaatall sufluwalgek, anagutalgek igleghteghllagek quunpeng, every day igleghteghllagek.
Entaqun police-nguut maaten.

Taagken apeghiighluta igaghvigmun atghiisqiinkut.
Atghaghtuutukut.
Arekull neghesnaqeftiinkut, igamsiqayugluteng yuget Ungazighmiit taakut angyat taglaatellghitneng, taagken.

Taagken taakuk police-ek maalghuk igleghtaqelghiik.
Ungipaatiinkut Ungazighmiit.
Whaten pimanginiisqellukek quunpeng.
Thrastuwi uyavaqaansaghngaagkenka.
Yugen'nguq ataasit liigikegkumegteki taakustaghhiinaat yuget nallaqateng tuqusaghqaqeftiit tallimiitangani thrastuwiinghilnguut.

Taawa whangkutung Tiiwrillu uyavaqaansaghngaata thrastuwiighaghtaqegkepung unguvanalutung igleghteghlagulghiikung.

Taagken piinga, Tiiwrillu qiighhuskanginkung aghaniighyaghnalutung hospital-mun.
Hospital-elguftuq, atghaghtukung.
Tenglugtughlutung whaa taam iiyngilnguuftuq Ayveghhaq.
Iyek pamavek esghaghyaghqaanghilnguq.
Piinkung, "Sivuqaghmiingustaak?" Aang'ghaghpung.
Pilaataghiinkung, "Sameng pistek?" Qiighmun aghaniighyaagukung.
"Aa, iteghtek." 

Akuzipikayuguftuq.
"Utaqiitek tawani Sapasly aqfanaqaqa." Naagu Sapasly muluuq.
Ivgaghluni piinkung, "Tagillequghnguq." Muluughtuq tawani.
Piiqiinkung, "Sapasly nalleghiita." 

Hiik, ivgaqaghtuq taaghta taana.
Imani iqlighmetuq.
Aaptiinkung.
Entaqun taam Ayveghhaam pii aghaniighyaanilutung qiighwmun.
Taawa tunqughiinkung aqimleghuutaghhaghqun imiillutung.
Igamsiqayugvikluku aanukung.
Amik umegnaqngwaaghluku alla igamsiqayugviklaataghaghpung, alla tagisqiinkung.
Aang'ghaghpung.
Imani aghangit iknaqut.
Taawa atuqapung.

Movie-it Igaghvigmi 
Taagken igaghvigmun aglaghlutung movie-naqniit.
"Kinu, kinunaqun'nguq." Sivuqaghhmiinginaan'nguq kinunnaqiit.
Sivukluta negheslaataghiinkut.

Taawa coffee-ngit whaten coffee-mtestun ayuqelghiit, taawanginaq grind-emangilnguut.
Grind-eluki qayuliitiit.
Kagimkiit iguqragllaguut kaagtughluki, kagimlluki akumkaqiit.

Tawaten whangkutestun neqekragit, taawanginaq yeast-amnneng whangkuta ghhuughneghtaaghatut.
Aatghii eghllipa.
Tamaakut paralighluteng neqnighllawaaghuut.
Ayghiisaqeput, parakun jam-eighluki neghuutukut, qayuutukut.
Ruuseghmiineng tukfighaqeftiit.

Utataawetem tawani ungipamsugutiinkut movie-m sivungani.

Nani Ugriileghmi igaghyaghluteng, igaalluteng aanleghaalluteng, kiiwuugnguq, aga mangteghat inglunganilnguut nayiit.
Ruuseghmiit taawkegkut apeghtughistet inglungani.
Aghvightuusimalghiit piyugmeng.

Iiwen'nguq kiiwegnun qukaghinnaqaqut, ukanguq qikmighllak.
Piyaqmegteggu aangeghllak uwighsaghsugnighllak.

Uteghmun igaghvigmun, qiighnitaqluteng sikwaaghaghmi tamaani, ilateng ngiigtaqluki alingruughutem qimaguusimalghiit, aaghwaaghaqluteng.
Uugteqaghlluteng apeghtughistemun tawavek, apeghtughistemun iteghluteng tenglugtughluku pimakangat kayusiisqelluteng.
Pimakangat, "Qikmighllak inga uwighsaghsugnighllawaaghuuq." 

Ruuseghmiim taam qineghlluni pimakangi, "Qikmiinghituq kuuninguuq ugighsiituq." 

Elngaatallnguq nenglaqsaqminiki, nenglaatun'nguq.
Nutaan'nguq ellngit esghaallghiit, ellngit Ungazighmiit tamaaken kuunimeng.

Taagken qikmighaghhaq.
An'giisimaluki igaghvigem manughaani, melugutaqun'nguq maghhuurkameng, melugusimalukinguq, uglaghtun'nguq aqumuulluteng ilangi.

Qikmighaghhaghnguq melqupagraaghhaq tagiiq naken tamaaken.
Ilani pimakangi Utataawetem, "Entaqun una qikmighaghhaq ellngallu melugyugtuq." Taagken kuyngeni melugluku agepsughtaaghqeghllagluku, tuguluku qikmighaghhaq, qengakek mellulukek qaangha, qaanghakun suupumakanga qengakek mellulukek nuqneghluku.

Legan'nguq pegtaa qengagmikun agepsughtaaghumaghmi melulghiistun.
Qikmighaghhaq tamaani igleghqurghalghii, qenwan'nguq uullghaghtuq.
Nenglaqumakangat tuqwaalghi qikmighaghhaq taana.
Taawanguq nekevluni aga navek aghulaquq, piniighlluni.

Taam ungipamsukaa Utataawetem.
Taananginaghhaaghsimalghii Utataawen maaten Ungazightellemni kingulighmi.
Tawani siivanlleq tamaana entaqun tuqulaghaasimaniluku.

Amen qellinelguftuq, elngaatall siivanlleq tamaana aarraatesluku.
Tanqit naangenghata siivanlleghhiinaat meghsiiqiit kelengakluki tawaten guard-tetuftut.

Ungaziq suulyaghllagughsimalghii tamaani kelenganaghqwaamakanga.

Taagken movie-lluta, nagneghtuq Maynga apeghtuqani esghapagesqelluki.
Taana Qaghluuyam ighneqeftaa maghyaghqughtekluku elngaatall qiifqaghtamsuwaaghusalghiimeng iiggeteng paatgutaghtaqluki.

Juice-mengwha tagitiinkut tamaaken Ruuseghmiim aghnam saam, meghaatameng.
Upughaghllaget upughamaghllaget, Ruuseghmiit  apeghtughistet.
Iyataghtestegpenaamta igaanneghmeng taaqenghani.
 
June-mi paninang  tawani igaataqeftut.
Tuqlughaasiq kavilnguq sayuwaqaat, lengaaghuutaqeftaa.
Igaghyaq uglaapigteftuuq.
Igaghvigat aangeghllagtuq.
Qafsin'guniikaat sixteen-nguniiqaat apeghtughistengat.

Kiyaghtaallghem Allangughnegha 
Lighthouse-elguftut.
Lighthouse-a aliitaqelghii Sivuqamengllu entaqun.
Maakenllu akisqaghutaquq, uusqapigteftuq.
Qateghrakegtameng piineqluni pikanteftuq uziveketaaghet.
Estamagyaguftut akisqaghutangi.
Yupigmeng kelengakistelguftut family-t.
Atghaghyaghqaanghilnguukut taan'gavek Sivuqaghhmiini.

Taakunguftut angyaghtengit eight-nguftut Ungazim taakustaghhiinaat aghhutanga tamaghhaan angyaghtut pingayuneng inglulek angyaq.
Hour-a kaanneghhani taam umiilgem Kingum, Mayor-ngan, umiilgan Ungazim qelghaqii hour-a kaanniluku angyaghuutesqelluki.
Taawa anuqataghaaghngaan angyaghuutaqut.
Esla seghleghwaaqelghii uteghnighaqut sangunateng.

Ivaqaankunun tawavek, iglinegha estuwaaghsimalghii.
Aklungilqaa Ungazim.
Aklungilleliisimakangi taakut Ivaqaam avaqutii.
Kusukaq taana estuwaaftuq, taana naliq ighnegha Angunguftuq ama sastenguuq.

Taana Pikesaq angyalek kayaalqiimalghii upenghami ataasimi one thousand dollars (one thousand ruble).
Angyaghniillghem teghikusaq unakelgha 80 maklagsaghqaayaghpetut, 100 ayveq, 60 neghsaq.
Taakunginaat Pikesaankut tungqaghaghsimakangat unangniilleq.
Taawa one thousand ruble-meng money-meng win-emakangat.
Manughaat qepghaghteghllaguftut.

Angtughpagllaget iinguniita amiiqilaghluki uqiighumaaqegkangit.
Taghyulighluki entaqun angyaghpagteggun taakmavek aghviisimaaqiit.

Ungaziq tawani kingulighmi mangunatughniighusimalghii.
Eslequunkugneng, kemekragenkugneng.
Tukfighluku lliighumakangat neqseng, ellmeng siqluwaqsaghngaaghmegteggu.

Taawa igaghvigem kelutangani aapqaasighnaaqughllagek.
Aghnat siqluwameggnun siqluwaghquluteng, sagneteng imighluki tawavek aapqaasignun aglaghluteng, aapqaghluki taglaalluki neqeteng, estuwamun lliviksaghtughaqiit neqet taakut taglaatkateng.

Estuwaanun piinga, mekestaaghhaaftuq estuwaghpigaa.
Taagken tukfighiluteng ware house-enganun aqfataqut, ware house-enga esghaghyaghtiisqaat, ware house-eghnaaqughllaak inglunga saghyaghllaguftuq, inglunga taagna nanaaq, amaa, allaaghhiinaq melquq, agaghquulluni ayuqeftuq.
Kaviipik, silver fox, sangusiq amiiraq, beaver-a amiiraq, neghsam amiira taagantuteftuq akingat akikegkaat.

Taawa neqekranglaghvilguftut.
Tanemlleqa tawani neqekrangllaghvigitnun gaaghviguftuq.
Aantunguftuq Yupik, akuzikayuk whangkutestun, half breed-a Ruuseghmii, upughaneghllak ama whangkutestun akuzikayuk.
Aghhutanga tamaaghhan neqekrangllaghllaguftuq, estuwaghmeggnun, eghllipameng tamaaken.
Aghneghmi Ivaqaankut taakut, Ivaqaam paniga neqekrangllaghtenguftuq aghneghmi.
Unugmi taana Aantu, Aantunguftuq yuggaq half breed Ruuseghmi whangkutestun akuzikayuk.

Uuggneghtuyaghpetuq mekelghiighuluni America-m angyaghpagakun akmavek Seattle-mun.
Taanallu Piigla ungipamsugtuq sivulighmi tawani pangeghtellemni.
Seattle-mi uksughtekaaftuq aatgha Piiglanguftuq, nenglataalghii yuggaq.

Ateq uglaapigtuq.
Taakut tukuqegkanka, Mayngam atakeftaa sivulighmi Pistanguyaghtuq, kingulighmi Ruuseghmiit pillghat, Pistangunaniimalghii.
Ruuseghmiini qilghaghnaaftuq, kaynguunaaftuq Pista aatghuluni, aatgha simiimakangat Qerngughtekaghmeng.
Qerngughtekaaghsimalghii.

Kiistivik Tukalegaghvigmi 
Dance-evilguftuq, dance'evigitnun piyalghiinga Kiistivik tesqamanllaataghpetuq.

Nukalpigaq taana 20 years igaghyaghluni uteghnighaqeftuq Leningrad-meng.
Elngaatall apeghtughiiqeftuq guitar-emeng, violin-emeng, nengtaatameng.
Elngaatall aghnaghaqulluni seghleghlluguut, guitar-emaghmeng, violin-emaghmeng, accordian-emaghmeng.

Kiistivik taana takukestaghaa mekelghiighem qamaten.
Dance-esqelluku ellngallu, ataasit aatqaghtaqelghiit.
Sivungighluku ketngini itegani kevegluki ketngiggiinaagni tuullukek papereghtitaa.

Kiistivik nekefqaghtuq.
Kiistivik tusiigaghllagulghii nekefqaghsimaghmi aga nalukaalluni araqaamaghmi aga ellngistun iiggeni qukamikun whaten inglugtun piwhaniiqluki leganqun napaqaq taana uzivaghaghtaqluku sighlaghllak.
Elngaatall araghaat, aatqaghfikaqaat legan aghnaghaat, mekelghiighet kipullginaalluku, araghqiiq Kiistivik.

Araghqinaqsami, sangwaa Ungazighmii mekelghiiq takukestaghaa, tawaten dance-emaghmi iiggeni qukamikun inglugtun nekeglluki, taawa legan ellngistun Ruuseghmiistun ketngini napaghlluku aga itegamineng aga papasqitaghvikaa, aga nekefqaghtestaa.
Nalukaataghsimaghmi elngaatall sighlatut.

Naangniitanga Pangeghlleghma 
Taagken navek pilaataghtukut.
Tawaten iiwen dance-evigmeng taglaghaqukut angyaghyagniluteng, piyalghiikut uughqaneng angyaghyagaqeftut.
Upughatiit, tawaten maakumiistun upleguteghllagaqegkangit quyakem elngaatall.

Qitevumanguftut, akuzipigmeng aghsaan ayuqeftut, iitek akuzimsiighaqut.
Taakunguftut tengtekat Qiwaaneng.
Avatmeng pinguftut, Qiwaaghmiit taakut esghaqanka Sivuqami tengtekat.

Taana Ngepenkawaawetnguftuq ataasiq liigikaqa Sivuqamun, akuzimsiiqayuk, Gutgugyi.
Gutgugyinkuk, Gulgugyinkuk taakuk anglegutkullghiik.
Piluwugem liisimakngwaaghii taakut Gulgugyinkut, Gutgugyinkut, Piinliitenkut, whangallu esghaqaqanka taakut tengtekat.
Taana akuzipipagigalnguq Ngepenkawaawen, kiyang qiteveghllaguftut.
Nagallghiini qitevet tamaakut liinnaghpetut, liigiknaghaqut.

Taam tukughma Mayngam apeghtughaqegkanganga.
Ruuseghmiistunllu qitevmengllu.
Aghhutanga tamaghhaan ighivgaghmi ungipamsugutaqaanga.

Taakut Ataayaghhaam pillgilliqutkevzighii suqaat Ugriileghmun akikesaghtughtestekii, mayor-ngakun, umiilgakun Ungazim.
Tuguvzighaat Ataayaghhaq, iwernga peglleghqusimakangat.
Atghaghnaqeghngaamta piniighteghngaan wiin nuqneghiinkut.
Ataayaghhaq apeghiighnaluku.

Atghaghnaqngamta, igaq, tespamum Ungazim igaa, quyngim amii atghaasaghqaanghilnguq Sivuqamun, sangwaallu tamaana ilanga.
Atghaghnaqngamta, sivukluku taana wiin, atghaq pivagilgan, taana Ugriileghmun Kingunguftuq Mayor-nga Ungazim Ataayaghhaam suqameng akilpegaghyaqaq veghutiit suqii pinaqenghitiit.
Taagken atghaghtukut.

