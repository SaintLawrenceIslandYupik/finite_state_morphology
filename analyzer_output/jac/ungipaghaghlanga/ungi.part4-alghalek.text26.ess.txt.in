Egeghaghmii (1)
(1) Egeghaq.
Una ama ayumightaq nuna Ploverem kangiighaanilnguq.
Tespamkughmiit "Old Plover"meng atiighaqsaghaat.
Nani 1912-mi unitkaqaat.
Kepelgum aatgha taagken entaqun pinguyaghtuq (Krupnigem pillgha).

Yuuk Egeghaghmii nukaghalek.
Nuliipiga avaqutiilnguq nukaghaa maalghugneng mekelghiistaghhiinaghneng avaqutalek.
Nukaghaa taana Angetequghhmii. (2)
Angyaghtughaqelghii yuuk nuliipini kelqelluku.
Yuuk angyaneghmini aghvengaqelghii.
Aghvengneghmini nukaghani miitistekaqegkanga.
Aghvengneghmini ataasit pilakat tuunaqegkangi neghyaghqaaluki nukaghaghminun.
Elkek nuliipikullghiik neghaqelghiik quyngimeng.
(2) Angetequq.
Una nunaaghuyaghtuq Imtugenkuk Sighin'genkuk kiwalighneghitni.
Maalgugegnenguq nenglusqughhalguyaghtuq, ama pellugvilguyaghtuq tiintivilguyaghtuq.
Ataasit Imgugmiit campevigkaqsaghaannguq 1900-eni.
Qallemsuggiitughnguq suqluneq, iqalliniighvik pinilghii.
Mangteghalguuq whaa maaten unangniighvik, Sighinegmiit unangniighvikaqegkangat uksulqusiq, kiilqusiq (Krupnigem pillga).

Maaten ilangani angyaghyata aghnam ighneni nuyekliq pimakanga, "Angyaput taglaghyaghqat esghapagki.
Uka aliiqata ungipinnakevnga."
Aghnam siighnam aqeftaghaa imiimakanga meghmeng.
Ilanga mangtagmeng avegtuulluku saama ugimi ilangan nuliipigan iighaaneng quyngimeng tugulluni avegtughluni ilamakangi mangtaget avegtughani.
Enkaam uyuqliim taghnughhaghmi ilanga makanga imiimakanga peqameng tukrulghiimeng siimiitnguluku.
Iiwen unugyaghtughaqaa ighneghan nuyekliim ungipaasimakanga uka taglaghniluki angyat.
Iitghesqumakanga ighneni.
Iteghyan neghesluku taagken atghiisqumakanga esnamun.

Angyat tamlagyalghiimeng aghvengumalghiit.
Angyalgita yuni llilamakanga nukaghani aqfasqelluku, "Aghvengumakunnguq, miitiyaghtughlinguq."
Kevgaaq taglaghluni ungipaasimakanga uginganun aqfasniluku miitiyaghtiisqelluku.
"Aaa atghaghnaqunga."
Utaqamakangat.
Naagu?
Atghanghituq.
Itagnatun yugem aqfasimakanga, "Sukalluninguq atghaghli.
Ghhuutiinguq."
Kevgaaq taglaghluni ungipaasikaanga aghnaq.
Aghnam pimakanga kevgaaq, "Enraq taghnughhaqa qiyaaquq, atghaghaqnayaghtunga."
Kevgaaq atghaghluni angyalek ungipaasimakanga.
Angyalgem nulipigan ugini pimakanga, "Whanga puughtisaghtughlakun miitiyaghtughnaqelghii."
Aangghumakanga.
Aghnaq taglaamalghii.
Nukaghaam aksaqluni esghapagumakanga taglalghii.

Kaalluni nutaan qineghsan anaguumakanga naasqwakun tuqulluku.
Tuqusamigu angyaatani akmagluki avaqutani tuguluku qimagumalghii Mayeghagnekun. (3)
Qaygeghsami uyghagem akulanganun iighumalghii.
Siingenllu unukanga.
Aghvengegkat utaqiiyaghluteng esnami utaqakaghteng aviisan yuuk taglaghyalghiimi nuliipini esghaamakanga tuquluni amigmi naqam nukaghaa aviituq.
Yuuk atghaghluni yuni llilamakangi ivaghiyaghtiisqelluki.
Ivaghyaqeseng mamlegmi esghanghitaat.
Aviituq.
Aviisan uteghqaasimalghiit.
(3) Qemighhaq Kenlegham nalighneghani.

Aghnaq angyataghqelluni apeghiighyami ukigumalghii esnamun.
Esnamun kaalluni meghnaalitkelluku tulughaamalghii.
Tulughaatkelluku nagaquumakangi suqsughtalghiit.
Enkaam kana nallangakun qenaaghtallasimalghiit.
Pimalghiit, "Piiksuq!
Saaqsin tawani?"
Aghnam akisimakangi, "Angetequmun aglaghyugaqsaghtunga, iwemganaten aglaghlanga."
"Tagi uugten!
Angetequghhmiinguukut, aglaannaqamken."
Aghnaq angyamun uugsimalghii.
"Quneghlleghhaaten!"
Taagken itagnatun suqsughtameng aghnaq nagasimalghii.
Maateqwaaqun pilataghaat, "Aaam esghaghhaaten aga uugten!"
Aghnaq uuglluni piyalghiimi Angetequunghilnguq allaq nuna.
Maaten angyaqfini uteghmun esghaghyaqenni aga mesungesaget puugleghaataqeftut.

Taagken aghnaq kelutmun esghaghyalghiimi nenglughrukutaaq pika esghaamakanga tunuqliqluku nenglusqughhaq.
Nenglughllagem qaayngani nekevghaaqeftuq yuuk kapesegaghluni.
Kapesegakek ghhuughllaglutek nasani, alini, kenini tughqughluki.
Aghnamun esnamelngughmun ayuqluku tallini, alin inglunga ilemaghaqsaqenni anuqlighllagumakanga eslallugpagtuumaghmi.
Aghnaq taghnughhaghtuumaan tengsimakanga qagit tunutangitgun tuutesluku.
Naqam anuqa alpagumalghii.
Iiwen itagnatun uugtaquq.
Yugem enraq inglunga alimi ilemaghaghsaqenni itagnatun anuqlighllaglaataghaa eslallugpagtuumaghmi.
Aghnaq tengtaqegkanga qagit tungangitgun tuutesluku.
Tawatestaghhiinaq alpanghani anuqeghllak uugneghani yugem nasani enkaam kenini itemqughyaqenni aghnaq itagnatun tengtaqluku qenwat taghnughhaqullghiik aghnaankuk mataghquk pilugugiituk.
Wetku yuuk ukigluni nenglumineng uka atghaamalghii pilugugmeng tugumiighluni.
Aghnamun kaalluni pimakanga yugem, "Taawa pilugugmeng tagitamtek qayughllak pilugusi nukeggnapigtut.
Whanga elpek aqfastaqamken nangllegyagulluten.
Pilugugtek.
Apeghiiqufsi taglaghhaakut."
Llaaghanwha piluguneghmeng taaqsag'ta taglaamalghiit nenglunganun.

Tawani kiyaghsimalghiit.
Yuuk tungtuquyaghaqelghii, aghnam aftaqegkangi.
Qenwat mekelghiighhaq angliiq aghnam ighnegha.
Ellmineng igleghsaaghtuq.
Mekelghiighhaq aaneghmini aghnelqusiq aviitaqelghii.
Tespamani aghneghtaqelghii nenglusqughhaghmi.
Ighivgaamaan tagineghmini igaghtupiglleghhiimeng pilugugluni.
Kiyaghtaallghem tagtalangani aghnaq ighnimalghii mekelghiighhaghmeng.
Taanallu anglimalghii qenwat.
Taanallu uyuqliq ellmineng igleghsagusimalghii.
Anengaqullghiik aaneghmegm aghneghtaqelghiik nenglungiighhaghmi.
Tagineghmegni allaghhiinaghmeng piluguglutek igaghtupiglleghiimeng.
Tagineghmegni legan neghegpenatek ingaghquullutek qavaataqelghiik.
Yugem piiqegkanga aghnaq, "Asanutelpek espamavek tunuqlighhamnnun aglaghpenang piiqi!"

Maaten ilangani tungtuquyaghyan aghnaq pimalghii, "Sanganllaam pamavek pisnaanighaqanga.
Enta esghaghyaghtuqaghlakun."
Aghnaq aglaamalghii.
Kaalluni nenglusqughhaghmun iiyaakun qineghsalghiimi ilutmun avaqutakek quulqitem qaayngakun aqumlutek ighuteng aghulasimiita naghaghutaqeftuk.
Taawa aghnaghhaq quupneghhaq gaaghumaghmi ukinimaghmi pellugtuumaghmi enngaatall aveniqaqeftuq.
Aghnam iiyameng esqamavek kayaghumayaqaanga.
Aghnaghhaq quupneghhaq uullghaghsimalghii.
Avaqutakek ullghaghsan qiyaghwaasimalghiik.
Aghnaq iiwen nekevaquq yuuk uka aliighaquq qefliqumaghmi, "Kiii aghnaq pineghllugllapiwaa.
Imamta (4) ineghtaqsiikun!"
Nenglumun iteghluni saguyagni tugulukek aglaghluni tespamavek aghnaghhaq quupneghhaq kallagaghyaqenni saguyagmineng unguvaghsimakanga.
Taagken kenlanga aghnaq aglaneghmeng taaqumalghii.
(4) Isiigima.

Enraq nenglum tekerkaanitaqelghiik maalghuk kalngasngwaaghaghhaak ilanga aywaan tunganani ilanga uughqan.
Taakuklu kalngasngaaghaghhaak yugem iinghutaqegkek saaftesqegpenakek.
Kiyaghlluteng maaten tungtuquyaghyan aghnaq sumeghtaghaghyalghiimi, "Sanganllaam kalngaggaak ukuk iinghutaqakek?
Enta ilanga esghaqaghlakun!"
Ketfaghluku aghnam nusugraghyaqenni awergham amiiraa uglapiglleghhii nusugraghaa.
Saaghwamikun mayughteghllagaa.
Iiwen wata asinganun kaawaquq, uguqaamalghii.
Asinga kalngagem kenghuftuq.
Iiwen tallini sayuwaghtaqaa yuuk qefliqumaghmi qakma kaataquq.
"Uguminaghhalek aghnaqsa qaamnapineghllugllapiwaa!"
Iitghutkelluku saguyagni tugulukek kallagaghyaqenni uteghlluni umyugaghmineng awergha kanaghquusimalghii kalngaggaghmun.
Taanallu aghnam tallii kallagaghyaqenni saguyagmineng uguqellghiisiimakanga.
Taagken kenlanga aghnaq nagalluni yugmeng lliightuq.
Pineghlliqnaanightuq.

Kiyaghsimalghiit pinitun.
Ilangani yugem nuliini pimakanga, "Aghyuqigasin?"
"Aghyuqeghngaaghmaqun naten pilanga!"
Yugem pilataghaa, "Whaveg'qun tagiighten!"
Yugem nenglum qukaanilnguq sagleghaq pakigumakanga.
Aghnaq agigsalghiimi sama Egeghaq esghaamakanga enkaam mengteghaq nayuquvinghaani masisu allighat taawa mengtegham qaayngakun mateghqughluteng.
Ighnegha aghnam nuyekliq aanumalghii mengteghameng.
Atkuga negilleghllak saama iqaghllak.
Aghnaq qiyayaghtuq.
Sama pimalghiit, "Eslallugughtaa.
Allighat iteghqughtekii!"
Yugem aghnaq tuuyngakun pakigumakanga, "Tawatenngam!"
Enkaam sagleghaq nenganun llimakanga.

Yugem aghnaq pimakanga, "Aanluten yughqutameng ghhiitaghluten ighneghpenun pamavek aglaatesqennaketen uyguquutesqelluki.
Uyguquunneghmeng apeghiiqaki tagitesqennaketen."
Llaaghanwha aghnaq tawaten pimalghii.
Uyguquulluki tagisimakangit.
Yugem pilaataghaa, "Maalghum quyngim sigutangi paasquutiki.
Enkaam ataasiq allaghhiinam awergham melqwaneng ikulluten ímegnaken ilanga tungtum amiineng.
Alighpek inglunga quyngim unguvalghiim melqwaneng ikutaqluku imighnaken.
Enkaam ama inglunga enraq mengteghameng savighhuutaqluku imighnaken."
Laaghanwha aghnaq tawaten pimalghii.
Apeghiighyan aghnaq yugem sagleghaq awitutkelluku pii, "Taana elpek tagitkan ighneghen kelqennaken.
Una uyughaa whangamni unegllequq.
Ukiglusi nateqliskufsi quneghlluten alighpek inglunga efsugunnaken enkaam inglungallu.
Enkaam mengteghamun iitquvek taakuk maalghuk sigutek paasquutngalghiik ama quneghlluten efsugunnakegken.
Enkaam ighneghen nuyekliq taglaqan uqughutaghqaghhaq esghaghyaghtiisqennaken tekegham awatanganun uyughaqullghiignun anengaa sivuliiluku."
Taagken yugem naakullghiik ukigsimakek.

Tuusimalghiit Egegham kelutangani.
Tuusameng aghnam qimeghlluni aligni efsugullukek esghaghyalghiimi mengteghaq, ama saaghwitni quyngiq.
Iteghluni qunaghmi paasquutngalghiit quyngim maalghum sigutangi efsugulluki esghaghyalghiimi awerghaghllak allaghhnnaq amighllak minglliquumakanga.
Egeghaghmii yuggaq aanluni unanguluku kelutmun esghaghyalghiimi pika esghaghii Quyillget.
Amenam yuggaq taglaamalghii.
Kaalluni iteghyalghiimi iflakaq nunalgutmi nulighha esghaamakanga.
Iteghyan aghnam ungipaghsuumakanga ighneghmineng nuyeklighmeng enkaam ugimineng.
Yuggaam ungipaasimakanga.
Neghluni aanaqsan quyngimeng tuunumakanga.
Enkaam ighneni lipeghsaamakanga taglaqiisqelluku.
Llaaghanwha ighnegha taglaamalghii.
Naangan neghesluku allaneng pilugugluku nutaghaastaghhiinaghmeng uyughaqullghiik llilaamakek amavek tapgham awatanganun esnighqwiisqellukek asanut anengaq sivuliiluku.

Nagaqughluni uginga aghnam nutaghaq nuliini enngaatall agliisqelluku angayuqiitnun aanesimakanga.
Taagken yuuk taglaamalghii tespikavek utuqamun nuliighminun.
Esnighqwak taglaghyalghiimek aghveghmeng mallungumalghiik.
Nunalguteteng kelgughluki pilagumakangat aghveq.
Taagken aghnam quyngimineng amilighaqluki awerghalighaqluki awalightughii nunalgutni.
Taagken kiyaghsimalghiit iwerngam aghyullghitnun.

Qamagtuq.
Tefaay.
