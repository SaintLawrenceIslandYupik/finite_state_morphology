Meteghllugenkuk Qatelghiinkuk

Kiyaghsimalghiik qemgaagmek meteghllugenkuk qatelghiingiighhaankuk.
Maaten ilangani igaatiqumalghiik.
Unugmi qatelghii aqumluni piluguglum aanumalghii.
Manaatngi tuguluki managhyaamalghii.
Anglaaghmun kaalluni manaatngi ateghlluki manaamalghii.
Manaamaluku manaatngi sama eltughpagusimalghiit.
Qatelghiingiighhaam amumakangi manaatngi.

Ukanguq qiyalghii amumakanga, whaten pimaghmi, "Engaaenga, aqsaka seggiguu!"
Qatelghiingiighhaam qaygeghsaqenni taghnughhaghrukutaaghllak.
Naqam aqsaghllaga.
Savini nusugluku aqsanga segsaqenni iqallugaghllak aqsanganisimalghii.
Akmagtani tuguluku iqallugameng imiimakanga eslemkaghaghlluku.
Imighineghmeng apeghiighyami taghnughhaq ateghlluku meghmun manaatngi imegluki akmagaataghluni taglaamalghn.
Kaalluni iteghyami meteghlluk taghsaghluku neghumalghiik.

Unaami aghneghllutek unugluku qatelghiingiighhaq qavaghyan meteghllugem qatelghiingiighhaam manaatngi teglegluki aanluni managhyaamalghii.
Manaamaluku manaatangi sama eltughpagusimalghiit.

Amumakangi.
Amumaluki ukanguq taghnughhaq qiyalghii nagaquumakanga.
Meteghllugem manaatngi peglluki qimagumalghii.
Ilangani qatelghiingiighhaq managhyaghnaqsalghiimi manaatangi ima aviitut.
Meteghlluk aapsaqenni kalefsimaniluki pimakangi.
Qatelghiingiighhaq tapghamun piyaamalghii.
Esghaasimalghii mengteghaneng.
Kaalluni mengteghamun, mayughluni iiyakun qineghsalghiimi qama quyngiq uzivaqeftuq.
Nughaghhaq qesighyaqenni uullghaghsimalghii.
Aghnam tuguluku nughaghhaq eslatmun egsimakanga.
Qatelghiingiighhaam ukigluni akmagluku aglaasimakanga.

Unaami enraq meteghlluk tapghamim piyaamalghii.
Mengteghameng esghaalluni aglaghluni iiyaanun mayughluni qineghsalghiimi quyngiq uzivelghii esghaamakanga.
Aangelghiighllak qesighyaqenni uullghaghsimalghii.
Aghnam aanesimakanga.
Meteghlluk ukigluni mengteghameng akmagnaqsaqenni tapghiiteftuq.
Quyngim qilegyingi nusugluki akmagitengllaghnaqsaghtuq enraq amawha kepqaghtut.
Aghtughluni akmaneghmeng qineghlluni mengteghamun tungsiimayalghii aghnamun akmagitkaghaghhaghmeng.
Yaghlegi aghnam yaqiiraagni akuqaghlukek aanluni meteghlluk anaguleghtaamakanga pimaghmi, "Uumlleqa quyngighhaanka tuququghaqegkangi."
Meteghlluk avangunani aglaamalghii.
Qatelghiingiighhaam pimakanga meteghlluk, "Kii saluten esnegtiqughtaazin?"
Meteghllugem akisimakanga, "Aghnamun akmagitkaghqaghniighnaqlunga quyngiqegkaqa taginnaluku yaghlegi aanqaghlluni anaguleghtaagaanga."
"Uum nangllekistengiighhaanka seghleghqaqii."

Neqseng naangyan qatelghiingiighhaq piyaamalghii pennam tunganganun.
Taagani mengteghaq kaalluku iteghyalghiimi yuuk esghaamakanga nuliilek.
Nulighqullghiik amelengestaaghhaak.
Yugem upughasimakanga, "Uuk enankinam aqelqaq!
Nateghmun tawavek iitghi!"
Yugemnuliini pimakanga, "Gaaghutigu aqelqaq qallallukuneghnaqelghii."
Llaaghanwha qatelghiingiighhaam atkuni mataghlluku iitghumalghiik tukuqullghiik.
Ugket ugusata aghnam itghulluki neghumalghiit.
Neneghmeng taaqsameng pimalghii tukuq, "Aanaghhnaqunga qakmavek.
Sukallunga iteghnaaghtunga."
Llaaghanwha aga aanumalghii.
Maateqwaaqun sama pimalghii, "Qamay aqelqaq ukavek nuukaa!"
Qatelghiingiighhaq nuugyalghiimi atkuga aasimakanga tukaan.
Llangaqanguq atkuga unaghsiighwaaghmeng nuuvegkaq.
Qatelghiingiighhaampimakanga, "Uukpiiglleqan!
Sangan aasigu?
Sagiqestepigtan!
Esleqaghaghtan!"
Taakut tukii qatelghiingiighhaam sikughwaaghwaaqeftut.
Llaaghanwha sikughwaam yuukumaghmi atkuga aqelqam mataghsimakanga.
Sikughwaaghemnuliini pimakanga, "Aqelqaq aghulaqnaqegkan pirughtinnaken iwerngam kepsullghanun."
Qavaghluteng unaami qatelghiingiighhaq aghulaqnaqsan sikughwaam nulighhan pirughtisimakanga aqelqaghtengneqmeng iwerngamkepsullghanun.
Qatelghiihgiighhaq akmagaataghluni aglaamalghii.
Kaasan mengteghamun meteghllugem ungipaghsuumakanga, "Kii-i, naken pimghqughtazin?"
"Aagken pennam tunganganeng."

Unaami meteghlluk piyaamalghii taagavek.
Mengteghaq kaalluku iteghyalghiimi yuuk esghaghaa nuliilek amelengestaaghhaak.
Qesiqun kaataqeftuq sikughwaankunun.
Sikughwaam tukaan upughasimakanga iitghesqumaan ilunganun.
Asanut (1) atkuni unilluku nateghmi, nuliini gaaghesqumaan.
Ugket ugusata neghumalghiit.
Taaqluteng sikughwaaq aanumalghii.
Maateqwaaqun meteghllugem atkuga aalluku sama pimalghii, "Qamay aqelqaq ukaveknuukaa!"
Meteghlluknuugumalghii.
Esghaghluku sikughwaaq nenglaghqwaamalghii, "Hahaha, llangaqa elpekkanaqaruk!" (2)
Sikughwaam aqelqami atkuga mataghlluku nuliini pimakanga, "Taana aqelqaq aanestigu!
Aglaghli!
Pirughtitaghtegpenaan pinaken!"
Llaaghanwha aghnam meteghlluk aanesimakanga.
Aglaamalghii avangunani pirughtangunani.
Taagken kenlanga qatelghiim unisimakanga meteghlluk alla kiyaghtelgutesaghqaagpenaan.
(1) Yeqay; tawatellghaaq; tawaten.
(2) Ayuqliit akuzillghitneng pi, kanakaghtaq, kaanken pikaq.

Qamagtuq.
