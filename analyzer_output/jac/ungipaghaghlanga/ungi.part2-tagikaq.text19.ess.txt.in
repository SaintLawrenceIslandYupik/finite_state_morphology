Meteghlluk Nulightuqaq Ayuqlit Aghniitneng

Iimnanguq, kiyaghsimaat tallimat mengteghat.
Taakut mengteghat yugi anglegutkullghiit.
Naqam kelulighneghhitni kiyaghlleghhiik meteghllugenkuk nengyuqutalghiik.

Ilangani nuyekliimpaniga meghtaamalghii.
Imighimaluku meteghlluk kaasimalghii.
Meteghllugempimakanga, "Meqpakpayay, meqpakpayay!"
Llaaghanwha aghnaghaam meghsimakanga.
Meteghlluk meghnaqsalghiimi meq nunamun kuuvumakanga.
Aghnaghaampimakanga, paatgumaan, "Saa una meq imighutaa piqpigutaa."
Meteghllugem akisimakanga, "Piyaqtaqpenguyoy, piyaqtelqen taana miqiitiguu!"
Aghnaghaam akisimakanga, "Miqiningilak, taskwigu."
Aghnaghaq atghaamalghii ama meteghlluk ellmeggnun taglaamalghii.

Meteghlluk kaalluni nengyuni pimakanga, "Ukaanguten ukaaghen aqfaqughhu."
Aghnalqwaaghhaq aanluni mengteghanun sivulighpigaghnun kaalluni iitghumalghii.
Iteghyan aapsimakangat, "Saaqsin?"
Aghnalqwaaghem akisimakanga, "Eltughaghma ukaangnilunga piyaghaanga."
Yugem llilasimakanga ngepeghakun savigmeng pilagesqelluku.
Pilagumakangat.
Aglaamalghii.
Kaalluni iitghumalghii.

Unaami uyuqliim yugem paniga meghtaamalghii.
Imighimaluku kaasimalghii megheghlluk ighivgaghtaq.
Meteghllugem pimakanga, "Meqpakpayay, meqpakpayay!"
Llaaghanwha meghsimakanga.
Taawanginaq kuuvumakanga.
Aghnaghaam pimakanga, paatgumaan, "Saa una meq imnghuta piqpigutaa."
"Piyaqtaqpenguyoy, piyaqtelqen taana miqiitiguu!"
"Miqinningilaqa taskwigu!"
Aghnaghaq atghaamalghii.
Metelghlluk taglaamalghii ellmeggnun.

Kaalluni iitghumalghii.
Iteghluni nengyuni pimakanga, "Ukaanguten ukaaghen aqfaqugu."
Aghnalqwaaghhaq atghaamalghii.
Tunglighhiitgun manteghanun kaalluni iitghumalghii.
Iteghyan aapsimakangat, "Saaqsin sangavek tagizin?"
Aghnalqwaaghhaam akisimakangi, "Eltughaghma ukaangnilunga piyaghaanga."
Akisimakangat, "Uquklukuughaquq, anaqlukaguq mekesitaghaguq."
Saama savigmeng nepeghhakek pilagumagkek, saama ketngikek pilagumakegket.
Qiyamaghmi aghnalqwaaq taglaamalghii.
Qenwat aghnalqwaaghhaam qengakekpuuvumakek.

Unaami enraq pingayiita mengteghaat aghnaghaat meghtaghta.
Imighimaluku meteghlluk kaasimalghii.
Kaalluni meghsingllaamalghii, "Meqpakpayay, meqpakpayay!"
Llaaghanwha meghsimakanga.
Taawanginaq kuuvumakanga.
Aghnaghaam pimakanga, paatgumaan, "Saa una meq imighutaa piqpigutaa."
"Piyaqtaqpenguyoy, piyaqtelqen taana miqiitiguu!"
"Miqinningilaqa taskwigu!"
Aghnaghaq atghaamalghii.
Meteghlluk taglaamalghii ellmeggnun.

Iteghluni aghnalqwaaq pimakanga, "Ukaanguten ukaaghen aqfaqugu."
Ighsamalghii.
Meteghllugem sagiqusimakanga.
Aghnalqwaaghhaq pingayiitnun mengteghanun aglaamalghii.
Kaalluni uyatuluni amigmeng pimakangi, "Eltughaghma ukaangnilunga piyaghaanga."
Anqaghlluteng savigmeng qengakek pilagumakegket.
Aghnalqwaaghhaq qiyamaghmi aglaamalghii.
Taagken unugyagu qavaamalghiik.

Unaami estamiita mengteghaat aghnaghaq meghtaamalghii.
Imighimaluku meteghlluk kaasimalghii.
Kaalluni meghsingllaamalghii, "Meqpakpayay, meqpakpayay!"
Llaaghanwha meghsimakanga.
Taawanginaq kuuvumakanga.
Aghnaghaam pimakanga, paatgumaan, "Saa una meq imighutaa piqpigutaa."
"Piyaqtaqpenguyoy, piyaqtelqen taana miqiitiguu!"
"Miqinningilaqa taskwigu!"
Aghnaghaq atghaamalghii.
Meteghlluk taglaamalghii ellmeggnun.

Iteghluni aghnalqwaaq pimakanga, "Ukaanguten ukaaghen aqfaqugu."
Ighsamalghii.
Meteghllugem sagiqusimakanga.
Llaaghanwha aghnalqwaaghhaq aglaamalghii estamiitnun mengteghanun.
Kaalluni uyatuluni pimakangi, "Eltughaghma ukaangnilunga piyaghaanga."
Taakut malighqaghluku qengakek savigmeng pilagumakegket.
Aghnalqwaaghhaq qiyamaghmi aglaamalghii.
Unugumakanga.
Qavaamalghiik.

Unaami taghtuumalghiit taam nunam yugi.
Taagken enraq tallimiita mengteghaat aghnaghaq meghtaamalghii.
Imighimaluku meteghlluk kaasimalghii.
Kaalluni meghsingllaamalghii, "Meqpakpayay, meqpakpayay!"
Llaaghanwha meghsimakanga.
Taawanginaq kuuvumakanga.
Aghnaghaam pimakanga, paatgumaan, "Saa una meq imighutaa piiqpigutaa."
"Piyaqtaqpenguyoy, piyaqtelqen taana miqiitiguu!"
"Miqinningilaqa taskwigu!"
Aghnaghaq atghaamalghii.
Meteghlluk taglaamalghii ellmeggnun.

Iteghluni aghnalqwaaq pimakanga, "Ukaanguten ukaaghen aqfaqugu."
Ighsamalghii.
Meteghllugem sagiqusimakanga.
Llaaghanwha atghaamalghii.
Kaalluni amigmeng uyatupiglluni pimakangi, "Eltughaghma ukaangnilunga piyaghaanga."
Talwa akuzimaghmi qimagumalghii.
Iwernga aghnaghaam atangan panini aangghumakanga.

Aghnaghaq taglaamalghii.
Kaalluni iteghyalghiimi kagpestaaghhaaftut.
Taagken aghnaghaq qiyamalghii.
Aghaghaq qavaamalghii.
Aghnalqwaaghhaam aghnaghaq qiyalghii esghaghluku atuumaghmi aghulayalghiimi mengteghani anglisimakanga saama iqangitesimakanga.
Taana eltughaa yupigughsimalghii ama taanallu aghnalqwaaq.
Aghnaghaq unaami taghtughyalghiimi imani enngaatall pinipigtut.
Taagken aghnalqwaaghhaam awalightiisqumakanga quyngimeng.
Llaaghanwha aghnaghaq awalightuumalghii.
Tuuneghminiki aghnaghaat ilangi piiqelghiit, "Ipa whanga piksaghaqa."
Llaaghanwha aklungighimalghiit saama yupigughsimalghiit.

Qamagtuq, Tefaay.
