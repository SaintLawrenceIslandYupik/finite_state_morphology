Aymangaawen

Kiyaghsimaat esnaghmiit taawanginaq Quyillget maalghuk nulighqullghiik maalghuk avaqutagket mekelghiighek.
Allgha mekelghiighem nuyekliq, aallgha uyuqliq.
Taawanginaq atangan taana nuyekliq amyuutkaqegkanga.

Ilangani maaten quyngighqwaaghluni quyngiq uzimun kilgaaqumakanga.
Llaaghanwha sukaghimalghii saama iknaqughimalghii.
Atghaghluni iitghumalghii naqam qaviigalnguq.
Repall atangan qavaghtesigalkanga saama neghesigalkanga.
Nutaan neghnaqsaghtuq ighlegutaa.
Ighlegusatni ingaghlluni qavaamalghii.
Atangan qavalghii esghaghluku akin íptagaghsimakanga.
Mekelghiiq upuutkelluku maketqaghsalghiimi akin ayemlluku.
Atanga sumeghtaghaamalghii, "Una mekelghiiq qavngaq iknaqughii?"
Atangan pimakanga nuliini, "Pilugugkameng ulimatigu taawanginaq pinipiglleghhiimeng!"
Llaaghanwha ulimasimakanga.
Atangan ighneni pimakanga, "Aga, naalkesaghtughhu pinighqaq Aymangaawen.
Aymangaawetem sakimaganun sukalluten qavaghyaghtaa.
Tawaten aghulaqelghaaten!"
Apaasimakanga tuumkaghqameng.

Unaami unaanguluku mekelghiiq ghhataamalghii.
Qemimeng tevyalghiimi esghaghii piluguget seghlepestaaghet.
Aasimakangi mekelghiighem taagken igleghsimalghii.
Qemimeng tevyalghiimi esghaghii mengteghat.
Uqeghhmi nanevgaq qayugtughaqeftuq.
Amenam mekelghiiq igleghtuq naaghteghllagaqluni.
Nanevgaam nenglaqumakanga.
Kaasan aaptaa, "Saam yukaten?"
Akisimakanga mekelghiighem, "Esnam yukanga!"
Aaplaataghaa nanevgaam, "Natum esnam?"
"Maakunmi naayvaaghaam esnengi aatqaqii tamakut esnat.
Maaten whangkuta kiyaghtaqukut samani meghem esnami.
Nagaqughsiin?"
"Nagaqughtunga."
Nanevgaq sumeghtaghaamalghii, "I-i-i, esnam esnam esnam!"
Taagken pimakanga, "A-a, iitghi neghyaghtaa!"
"Kangsughllequnga, iteghnaqegkuma."
"Tawateteghngaaghpek iitghi!"
"Aa-a, naqam iteghlanga!"
Pegnem iteghtuq.
Nanevgaam nuliini pimakanga, "Gaaghutigu quyngimeng una esnam yuga."
Llaaghanwha gaaghulluku quyngit ugusimakangi.
Neghusimalghiit.
Taaqluteng iitghesqumayaqanga aagramun.
Ighsaamalghii nateghmi qavaamalghii.

Unaami unaanguluku aghulaqumalghii.
Nanevgaankuk aghnalqwaaghenkuk nenglaqumakangat.
Talughsami kilgaaqumeng aghulaqumalghii.
Qemimun kaallaataghtuq.
Kaalluni tevlaataghtuq.
Atghaghtuq mengteghanun.
Esghaghaa nanevgaq qayugtulghii.
Nanevgaam esghaghpenaan avelghaqiinaamakanga.
Sumeghtaghaamalghii tughneghaaniluku.
Sivugutkelluku aapsimakanga, "Saamyukaten?"
"Esnamyukanga!"
"Naten esnam?"
"Maakunmi naayvaaghem esnengi aatqii esnat.
Enkaam whangkuta kiyaghtaqukut meghem esnengani.
Aa-a!"
Nanevgaq sumeghtaghaghtuq, "Iik, esnam esnam esnam esnam."
"Naqam iitghi, neghyaghtaa."
Mekelghiiq ighsaamalghii inqunamen kangsughnayukami.
Tawateteghngaan iitghesqumakanga.
Llaaghanwha kangsughngaaghmi iitghumalghii.
Neghumalghii nateghmi.
Taaqluni nanevgaam iitghesqumayaqanga ingleghmun.
Mekelghiighem pimakanga, "Itagnaghtunga whani qavaghllequnga."
Llaaghanwha qavaamalghii.

Unaami aghulaqumalghii.
Uusneghwaaghmun mayuumalghii naaghtaqluni.
Nanevgaq nulighqullghiik nenglaanneqegsaamalghiik.
Mekelghiiq uusneghwaaghmun talughsami kilgaaqumeng aghulaqumalghii.
Hanganun uusneghwaaghmun tevyami esghaamakangi mengteghaat ataasit.
Taagken uusneghwaaghmeng atghaamalghii naaghtaqluni.
Llaaghanwha nanevgaq enngaatall nenglaamalghii.
Kaasan nanevgaam aaplaataghaa, "Saamyukaten?"
Mekelghiighemakisimakanga, "Esnamyukanga."
"Naten esnam?"
"Maakunmi naayvaghaaghem esnengi tamakut aatqaqii esnat."
"Aa, navek igleghtaazin?"
"Taamavek nunivagmun igleghtaagunga.
Aapghaqegkangat Aymangaawen tuguyaghtughaqaqa."
Nanevgaam pii nenglaqumaan, "O-ho-hooghh, kayngusaghallequten!
Elpetun pinightutkaanghituq!"
"Aa-a, itagnaghtunga!"
"Naqam iitghi.
Neghyaghtaa."
Mekelghiiq iitghumalghii amiknaafqevzighluku.
Nanevgaampimakanga, "Iik saqrugtatuq taana!"
Mekelghiiq neghumalghii.
Taaqluni itegherkineghmeng tawani ingaghtaaghumalghii.
Wetku unugyagu qavaamalghii.

Unaami ghhataghlaataghtuq.
Uusneghwaaghmun tevyami kilgaaqumeng aghulaqumalghii.
Uusneghwaaq kaallaataghaa.
Tevyami piyugmeng atghaamalghii naaghtaqluni kayaannaqepiglluni.
Mekelghiighem esghaamakanga nanevgaq qayugtuqestalghii.
Kaasan nanevgaam aapsimakanga, "Saam yukaten?"
"Esnam yukanga!"
"Naten esnam?"
"Maakunmi naayvaaghem esnengi aatqii esnat.
Enkaam whangkuta kiyaghtaqukut meghem esnengani.
Aa-a!"
Nanevgaq sumeghtaghaghtuq, "Iik, esnam esnam esnam esnam."
"Aa-a, naqam iitghi!
Neghyaghtaa."Mekelghiiq iteghnaqsalghiimi kangsughtuq.
Iwemga pegnem iteghtuq.
Iteghluni neghumalghii.
Neghumaluku aapsimakanga nanevgaam, "Navek igleghtaazin?"
"Nunivagmelnguq paamna Aymangaawen tuguyaghtughaqaqa."
"Upupeng nepiighelten.
Kayngusaghallequten!
Iiteklu ungipaannaqamken.
Whakenwhaa ghhataquvek mengteghat ataasit kaalleqaten.
Mengteghaneng taagken alla igleghtekuvek kaalleqaten taawa Aymangaawenkut.
Taawa qamagtuq.
Nagaqughsiin?"
"Nagaqughtunga!"
Taaqluteng neneghmeng ingaghtaaghumalghii mekelghiiq.
Unugyagu qavaamalghii.

Unaami aghsagu aghulaqlaataamalghii.
Nenglaqumakangat sukanginniluku.
Talughsami kilgaaqumeng aghulaqumalghii.
Allameng uusneghwaaq kaallaataghaa.
Kaasami uusneghwaaghmun piyugmeng igleghsimalghii.
Uusneghwaaq tevluku atghiiyami sukangitesighwaaghumalghii.
Nanevgaam esghaamakanga.
Kaasan aapsimakanga, "Saam yukaten?"
"Esnam yukanga!"
"Naten esnam?"
"Maakunmi naayvaaghem esnengi aatqii esnat.
Enkaam whangkuta kiyaghtaqukut meghem esnengani.
Aa-a!"
Nanevgaq sumeghtaghaghtuq, "Iik, esnam esnam esnam esnam."
"Naqam iitghi.
Neghyaghtaa!"
Mekelghiiq iitghumalghii.
Neghumalghii.
Taaqluni qavaamalghii.

Unaami unaanguluku aghulaqumalghii.
Sivukluni piyuwhaghmeng aghulaqumalghii.
Wetku talughsami uusneghwaaghmeng kilgaaqumalghii.
Alla esghaghlaataghaa uusneghwaaq akugaaghniineng aangleghii.
Tawavek uusneghwaaghem qaaynganun mayughyalghiimi saama esghaghii maalghukmengteghaak.
Ketliq aangelghii.
Kelutanganilnguq mengteghaq mekestaaghhaq.
Uyavani esghaghaa quyngiq uglapiglleghhii.
Quyngim uvitangani yugyagllak.
Tamana yuuk Aymangaawem ugikaqeftaa.
Iwernga qaviigalnguut ellngani.
Mengteghaam taam uuqghaani nanevgaq esghaghaa qayugtaalghii.
Mekelghiiq atghaamalghii naaghtaqluni.
Iwernga iqlengiqaqelghii.
Taagken uusneghwaaghmeng ukigumalghii.

Kaalluni aangelghiikun mengteghanun uuqghitni aghuliighumalghii.
Nanevgaam avelghaqiinaamakanga qayughllak tughneghaaniluku.
Naqam atkuga aangepiglleghhii.
Nanevgaq tununneghani maligtaqegkanga.
Qenwat nanevgaam aghuliighulluku aapsimakanga, "Saam yukaten?"
"Esnam yukanga!"
"Navek igleghtaazin?"
"Aymangaawen aapghaqegkangat.
Tuguyaghtughaqaqa."
Sunanguq nanevgaq taana agiglluni mekestaaghhaghmun mengteghamun aleghqughta, "Qamay nengaawaq tawa!"
Sunanguq taana aghnaghaq qineghta.
Ineqsunapiglleghhii pinipiglleghhii.
Pimakanga aghnaghaam, "Ugiknaanghitaqa.
Seghlepestaaghuuq."
Aghnaghaq uteghpagsimalghii.
"Iiteklu kuuvistenguluten!"
Mekelghiiq aglaamalghii mengteghamun.
Iteghyalghiimi esghaghii yugyagllaget.
Qesiqun Aymangaawem ugikaqeftii.
Aghnaghaam pimakanga, "Iitghi qullugek kuuvyaghtughqek!"
Mekelghiiq iteghluni taakuk tugumakek.
Tugulukek ugatmiighsimalghii pegnem uullghaghtevzighaqluni.

Maaten alla amllughnaqsalghiimi kuuvumakek taagavek ugatanganilngughnun sanqutnun.
Allameng igleqaghluni inglunganun enraq kuuvumakanga.
Amigmun amllughluni aanaqsalghimi manughakun qamagllukek kuuvumakek.
Aymangaawen tapghaghmeng eslegalghiimeng tugulluni kagsagpagataamakanga mekelghiiq.
Mekelghiiq aqninghituq qayughllak atkuga umupiglleghhii.
Ighivgaghyagu iteghaatut.
Neghluteng qavaasimalghiit.
Ellnga mekelghiiq nateghmi qavaamalghii.

Unaami yuuk tamana kilgaaqunaluni anqaghtaasimalghii mekelghiiq taana tutqaghtaqluku.
Mekelghiighem akinaqumakangi naghughhnaqenghata ighumineng itegmikaneghminiki naghteghllagaqelghiit.
Yuuk tamana kilgaaqusimalghii Aymangaawenllu maligulluni yuuk taanallu mekelghiiq.
Ghhataamalghiit mekelghiiq taana sivukluni piyuggaghmeng.
Yugem tamatum nenglaqumaan naghughtaqegkanga.
Mekelghiiq uusneghwaaghmun talughsami piluguni mataghlluki kilgaaquumalghii qevuulluni.
Tamana yuuknaghughquumakanga.
Taana naayghaq uzivluku tagimalghii.
Tagimun esghaamakanga aghnaghaq.
Aghnaghaam pimakanga, "Aagyuq utaqanga!"
Mekelghiighem pimakanga, "Utaqanaanghitamken!"
Mekelghiighem avelghaghluku kaasimalghii.
Aghnaghaam kaalluni tuguluku itghusimakanga.
Llaaghanwha tugumakanga.
Yuuk tamana aglaghtuusimalghii ellmeng mengteghameggnun.
Tawani kiyaghsimalghii mekelghiiq.

Maaten ilangani atangan aghnaghaampimakanga, "Siingenllu aghnaq aftakayuguuq."
Llaaghanwha mengteghameng aavgulluteng aglaamalghiit mekelghiighem nunanganun.
Kaalluteng mekelghiighem atangan mengteghaan kelutanganun mengteghaamalghiit.
Mekleghiighem naanga aanumalghii.
Aanluni kelutmun esghaghyalghiimi esghaghii mengteghat, mengtegham saaghwani quyngit.
Aghnaq quyngineng alingluni iitghumalghii.
Aghnamugini ungipaasimakanga.
Mekelghiighhaq aanluni takumakangi.
Kaalluni iitghumalghii.
Aghnaghaam ugiminun aapghumakanga, "Mekelghiighhaq sama tagiiq!"
Ugingan pimakanga, "Neghesqigu!"
Aghnaghaam nuugluni neghesqesaghaa.
Mekelghiighhaam aghnaghaq esghaghluku uullghaghsimalghii.
Aghnaghaam iteghluni ungipaasimakanga mekelghiiq.
Mekelghiighhaq taana unaanguluku aghneghem qukaanun tuqumalghii.
Mekelghiighhaq wetku aghneghem qukaani unguvaamalghii.
Makelluni aatghaamalghii.

Kaasan atangan pimakanga, "Sangavek muluughsin?"
Mekelghiighhaam akisimakanga, "Qayughllak aghnaghaq ineqsunapigtuq.
Enkaam whanga tazingani tuqumayaghtunga."
Atangan akisimakanga, "Enta whanga tuquyaghlanga!"
Atanga aanluni taglaamalghii.
Kaalluni íitghumalghii.
Iteghluni meghsingllaamalghii, "Qamay, meghsiightengnga."
Aghnaghaam meghun imighluku tallighhiinaghmineng tuunumakanga.
Yugem paatgumakanga meghun.
Aghnaghaam itagnatun imiimakanga.
Naqam aghnaghaq sungaghaghqwaaluni nuugluni tuunumakanga.
Yugem esghaghluku aghnaghaq tuqumalghii.
Wetku unugyan unguvaghluni atghaamalghii.

Qavaghluni unaami yugem mekeghiighhaq kevgaaqumakanga mekelghiighmeng ankunameng (1) mughutelgutnguluku.
Mekelghiiq aangghumalghii.
Llaaghanwha atani mughullghii maligsimakanga.
Unaangumalghiit.
Atangan aghilluni inglupigaq meghmun egsimakanga aksaqluni.
Atanga pimalghii, "Uuk aghilluka meghmun atqaghtuq."
Mekelghiighem akisimakanga, "Sanguluku enan allaneng aghillighhaaten!"
Wanlegi atangan pimakanga, "Qayughllak nuliighma ukinikaqaa."
Llaaghanwha mekelghiiq qukamikun qaamqaghlluni ugmestaaghhaghmun sikumun ateghtuq aqfaghiiq aghillugmeng.
Whaa aga ateghyan tapghaa nengpagsaqenni meghmun atqaghtesluku atangan sayugluku sikumeng maligsimakanga.
Maliglluku kaapumakanga tuqulluku.
Tuqusamigu mengteghanun taglaamalghii.
(1) Ruuseghmiit mumigtellghani qemgaghmenguuniit;
Uuzagem pillghani atkunnaanii, atkuusiighegnguq qaliiraaghestun ayuqelghiik.

Kaallimi iitghumalghii.
Aymangaawen pimakanga, "Ugin tuqumaaq qayughllak ighlekeghngaamni aghilluka aqfaamaa.
Wasiinmi whanga ugikelleqegkevnga."
Aghnaghaam nanit qaamlluki ilagaamalghii.
Yuuk masisu iitghumalghii.
Iteghyan aghnaghaam esghapagumakanga.
Yuuk qulligiimalghii.
Qulligiighluni uka ellnganun tagimalghii aleghquumalghii, "Ugin elpek tuqumaaq, qayughllak iglekeghngaamni naaminun aghilluk ulimaaqniluku.
Aqfanaqsaqenni kalevuq.
Wasiinmi whanga ugikelleqegkevnga."
Aghnaghaam nanit qaamlluki ilagaaghnaqumaluku yugem taam akughtuumaan qinunaghqumaghmi takumakanga ellnga.
Aghnaghaq ilagaaghyalghiimi yuuk taana qavaamalghii.
Qayughllak aghnaghaq nunanighllagpetuq ilagaqaaluni.
Aghnaghaq taana atghaghataamalghii2.
Atghaghataghluni ugimi tumanga tuumsimakanga.
Aatghumalghii sikugnun.
Ateghyalghiimi esghaghaa ugini savilighluni angvaneghmikun.
Legan saviga amuluku uíluumakanga.
Llaaghanwha unguvaamalghn.
Mekelghiiq piyugmeng taglaamalghii.
Aghnaghaq atghaghataghluni.
Aghnaghaq ingleghqun aanumalghii.
Aanyalghimi yuuk esghaghaa.
Akugteghatalghii elqemsighaghmeng.(?) Tawani palaghhaghmeng kiyaghtaalluteng mekelghiiq nateghmun iitghumalghii.
Qiighwumalghii.
Atangan qiilghwii nagaqughluku qulligegni aasimayaqek.
Aasimakanga inglupigaq temkam íghunga ínglunganun aasimakanga ilepghaaghem ighunga.
Repall atanga aaghhweregaghmeng aanumalghii, llangaqa pingayuneng ighukelghii.
Mekelghiighem aanesnaaniimakanga unegtesqelluku.
Atanga aanumalghii.
Aymangaawenkuk ugikullghiik aghulaqumalghiik nemeggnun.

Qamagtuq Tefaay.
