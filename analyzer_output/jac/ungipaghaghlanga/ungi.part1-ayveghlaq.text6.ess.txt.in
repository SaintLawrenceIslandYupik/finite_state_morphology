Ungipaghaan Yaqellengetaq

Iimnanguq yaqellengetaak naakullghiik.
Nunam asinganilnguuk yugestun ayuqelghiik.
Ighnegha alignalghii.
Aghneq tamaghhaan ilagaghaqelghii.
Ilaganeghmeng taaqneghmini aneghtaqelghii, "Iiyhii-hii-hi-hiiy, Tengagergentuq (1) nulighhighyaghtuqegka!"
Naangan akisimakanga, "Tengagergen aangeghllagtuq nagaqughlleqaaten.
Nepiighi!
Ellngan ulimaaqiinkut whangkuta.
Naagumi ikiwan qaaynganilnguum nateghqameggnun angighhutaqegkanginkut."
Ighneghan akisimakanga, "Gaymaangi nuliighhighnaqaqa."
(1) Tengagergen = Kiyaghneq

Ayumiq aapghaqaat angeghllalghii ighaleqetaaghllak aghtaghaam tunganganilnguq aatgha Tengagergen.
Ayumiq waamseghaghtet yuguniiqaat.
Whangkutanguq Tengagergem ulimaaqeftiinkut.

Maaten ilangani yaqellengetaq aanluni mengtegham saaghwani vegtaamalghii.
Vegtaghluni vegaaghet ratamiiragnekun qantaghluki itghusimakangi.
Itghulluki piighhumakangi.
Apeghiighyamiki akmagumakangi.
Akmagluki aghulaqumsimakangi.
Tengagergemun mayuumalghii.

Mayuumalghii mayuumalghii mayuumalghii.
Payegnun kaasimalghii.
Kaalluni uugsimalghii.
Uugsalghiimi mengteghat esghaamakangi.
Esghaghluki takumakangi.
Taagken kaalluni iitghumalghii.
Aagram ilanganeng aapsimakangat, "Kinangaawa?"
Yaqellengetaam akisimakangi, "Whangangunga."
"Kina elpek?"
"Yaqellengetaq."
Tengagergem aapsimakanga, "Saquzin?"
Yaqellengetaam pimakanga, "Nulighhighyaghtughamken!"
"Ukaku nalleghiituten!
Enta iitghi!"
Llaaghanwha yaqellengetaq iitghumalghii.

Tengagergemnulighqekmaalghuguftuk, ataasiq unugempaniga, ilanga siqinghem paniga.
Yaqellengetaq siqinghem panigan saaghwanun ineqsunallghakun aqumumalghii.
Tengagergem nuliini pimakanga, "Enta ugikaghqan neqlightughhu!"
Siqinghem paniga sagleghegneng tugulluni nateghmun aatghumalghii.
Aghnaq siinumi kavlegtaghtuq.
Kavlegtaghluni iteghtuq.
Iteghluni sagneghek kanaghtaak.
"Taawa sagneghek."
Yaqellengetaam sagneghek esghaghyaqegni melngumeng imaqefuk.
Yaqellengetaam tugulukek meghumakek.
Taagken Tengagergen ilagaghnaqumalghii.
Unugyagu naniq awisimakanga.
Taagken Tengagergen ilagaamalghii.
Tughneghani qagit tuqluumakangi.
Tughneghii qagit tagimalghiit.
Kaalluteng amigkun iitghumalghiit.
Aagrangat meghughteghllagumalghii.
Taagken aanumalghiit.
Aanyata Tengagergen pimalghii, "Enta nighugutaghtek.
Imatuqlu yaqellengetaam yaqukek nevuutakek."
Llaaghanwha nighugusimalghiit.
Yaqellengetaq qavaghaqeftuq.
Taagken ilagaghlaataghtuq.
Tughneghani nanuq tuqluumakanga.
Tagiyalghiimi aglukek mengqughtaamalghiik.
Mengqughtaghlutek nanuq aanumalghii.
Tengagergen pilaataghtuq, "Allameng kumaqaghtek."
Kumaghsalghiimeng yaqellengetaq qavaghaqeftuq, nanuum neghumangisimakanga.
Taagken yaqellengetaq aqumumalghii ama pimalghii, "Enta whangallu ilagaqaghlanga."
Taagken allameng kumaghsalghiimeng Tengagergen pilugugaqeftuq.
Yaqellengetaqlu pilugugumalghii.

Taagken Tengagergen aanumalghii.
Aanyan yaqellengetaam siqinghem paniga pilugugesqumakanga.
Taagken aanumalghiik.
Yaqellengetaam siqinghem paniga payegnun aglaasimakanga.
Kaatulluku vegaaghmeng piighhamineng uyatiimakanga.
Asitmun ukigsimakanga.
Taagken ellngallu ukigumalghii.
Taagken yaqellengetaq nulightughtuq.
Taagken qavaamalghiit.
Unanguluku taghtuumalghiit.
Yaqellengetaq pimalghii, "Tengagergen nuliilegnun taginaquq."
Taagken neghumalghiit.
Neneghmeng taaqluteng yaqellengetaq aanumalghii eslamun.
Aanluni anigu aghnangllaamakanga.
Aghnaq taaqluku siinumun kanaghsimakanga.
Pimakanga, "Iiwen Tengagergen tagikan tuqluqumken neqmeng itghullghaaten."

Llaaghanwha Tengagergen ukigumalghii.
Ukigluni yaqellengetaghmun kaalluni iitghumalghii.
Iteghyan aapsimakangat, "Kinangaawa?"
Tengagergem akisimakanga, "Whangangunga."
Yaqellengetaam aapsimakanga, "Kina elpek?"
"Tengagergen!"
"Iitqaalten!"
Taagken Tengagergen iitghumalghii.
Iteghyan yaqellengetaq pimalghii, "Saamyuq neqmeng tagiten!"
Llaaghanwha anigu aghnaq neqmeng iitghusimalghii.
Taagken neghumalghiit.
Tengagergem aghnaq esghayaqenni nuliighmineng pinighataghalghii.
Yaqellengetaampimakanga, "Nulighhen aglaasunghiisaquvgu nayaka tugunayaghan.
Iiwen nulighhen aglaasukuvgu aglaatigu umyugaghpetun."
Llaaghanwha Tengagergem anigukuvinghaq aghnaq aglaannaqaa.
Neneghmeng taaqluteng Tengagergem anigukuvinghaq aghnaq aglaasimakanga.

Qamagtuq.
Tefaay!
