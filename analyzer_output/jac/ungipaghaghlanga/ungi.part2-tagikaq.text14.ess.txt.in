Qayaqsighvik

Iimnanguq, kiyaghsimaaq nimaaq Qayaqsighvik.
Whaa salin taana kiyaghtuq nuna.
Tawani nunaami kiyaghsimalghii yuuk avaqutaghtuqaq.
Taawanginaq avaqutii yugem qayaghtuuluteng tuqulaghaatkat qamaglluteng.
Taagken uksumi ilangi yugemnulighha aqsangumalghii.
Llaaghanwha ighnimalghii.
Piyaqeseng taana taghnughhaq mekelghiighuftuq.
Atiimakangat Qayaqsighvigmeng.
Taagken anglitaatnga maliglluku quunpeng angalqataasimeng petugluku.
Kiyaghusimakanga inqunamen anglegutangitun tuqunayukan.
Qenwat anglighllagumalghii.

Maaten ilangani aapusimalghii Qayaqsighvik qayaghtughnaluni.
Atangan ighlekumakanga saama pimakanga, "Qayiituten avangituten."
Taagken Qayaqsighvik aangghumalghii.
Qayaqsighvik esnamun piyaamalghii.
Esnami naalkumakanga qayam sivuyaga.
Qakaqsighvigem taglaasimakanga.
Kaalluni atani aapsimakanga, "Sangawa taana?"
Atangan akisimakanga, "Taana qayam sivuyakaa."
Taagken Qayaqsighvigem atani pilaataamakanga, "Qayameng ulimatinga whanga."
Atangan pimakanga, "Sangan ulimannaanghitamken."
Qayaqsighvigem pilaataamakanga, "Ulimatinga whanga qayameng!"
Taagken atangan aangghumakanga.
Atanga llaaghanwha ulimasimalghii.
Qayaq atangan taaqumakanga.
Taaqluku sivuyagakun ama angyalgakun ukisimakanga qayaa.

Unaami Qayaqsighvik aapusimalghii ataminun qayaghtughnaluni.
Atangan ighlekumakanga.
Qayaqsighvik sagiqumalghii.
Atangan aanghumakanga.
Taagken atangan angalqataasiq saagsimakanga.
Saaglluku qayam sivuyagakun qepusimakanga iqukruga angalqataasimeng.
Llaaghanwha Qayaqsighvik kesimalghii.
Atangan tapghaq aaghhesimakanga.
Qenwat naayghamun talughsimalghii.
Taagken atangan amumakanga wetku aaghsan.
Tamlagumalghii.
Tamlagyalghiimi unaangughtaamalghii neghsameng.
Taagken taglaasimakangit mengteghameggnun neghsat.
Unaami Qayaqsighvik aapusimalghii ataminun alla qayaghtughnaluni.
Atangan ighlekumakanga.
Qayaqsighvik sagiqumalghii.
Atangan aangghumakanga.
Qayaqsighvikkesimalghii.
Alla atangan aaghheslaataamakanga.
Qayaqsighvik temngi taagavek ketmiighsimalghii.
Qenwat taluqaghsimalghii.
Qayaqsighvigem esghaamakanga puugzaq qavalghii meghem qaayngani.
Qayaqsighvigem takuyaghaa.
Aga atghaamalghii.
Mululuni uyavaqun puugumalghii.

Puugyan takuyaghaa.
Aga atghaamalghii.
Mululuni uyavaqun puugumalghii.
Puugyan takuyaghaa.
Aga atghaghlaataamalghii.
Mululuni puuglaataghtuq.
Takukestaghngaaghmigu sumeghtaghaamalghii uyavannaqniluku.

Taagken taglaamalghii.
Taglaamaluku sukilpaq savinaakun qayam nalugtuq.
Nalugluni qaanghanun ítqaghtesimakek sugrugegni.
Qayaqsighvikggiistusimakanga.
Taagken taglaragkiighumalghii.
Ighleghutkelluku aglukek meghnuumalghiik.
Meghnughyayek naallghunnaqsaghaak sukilpaq wata iitghataghaamalghii.
Qayaqsighvigem ggiistullaataamakanga inqunamen iteghnayukan.
Taglaamalghii.
Igleghutkelluku aglukek meghnuumalghiik.
Naallghunnalukek aglugni naallghunnaqsaghaak sukilpaq iitghataghaamalghii, taawanginaq papasqwa aliilluni unegsimalghii.
Taagken tamlagumalghii.
Tamlagyan atangan taana sukilpaq nusugumakanga.
Qavaamalghiit unugyagu.

Unaami Qayaqsighvik aapusimalghii ataminun, "Nunivagmun piyaakaghlanga?"
Atangan ighlekumakanga.
Qayaqsighvik sagiqumalghii.
Atangan llaaghanwha aangghumakanga.
Llaaghanwha Qayaqsighvik aghulaqumalghii.
Igleghutkelluku meghnaaliyugumalghii.
Llaaghanwha pennam asingakun aqumumalghii.
Aqumgamaluku kaasimalghii yuuk savikenghaaghmeng pilugukelghii.
Qayaqsighvik naqam naatghillelek.
Yugem savikenghaaghneng pilugukelghiim esghaghyaqenni itegani qaneq Qayaqsighvigem agitaghpagtaghii.
Yugem savikenghaaghneng pilugukelghiim pimakanga Qayaqsighvik, "Taana sangwaa agitaghpagtaghta?"
Qayaqsighvigem ighuni ellnganun qapragsaqenni yuuk uullghaghsimalghii.
Yugem pimakanga, "Pigpenanga pilugugenka ukut pilleqaten!"
Qayaqsighvigem taaqumakanga.
Taagken yugem piluguni tuunumakangi.
Qayaqsighvigem aalluki nekevyalghiimi aga penniiq pangalgaqeftuq.
Qesiqun taana yuuk savikenghaaghmeng pilugukelghii penniighwaaquq.
Qayaqsighvik tawavek mayuumalghii pennamun.
Uugsalghiimi saama pennam asingani esghaamakanga negaghpak.
Qayaqsighvik ukigumalghii.

Ukigumaluku pika pennam qaayngani yuuk esghaamakanga savikenghaaghneng pilugukelghii taawanginaq aangepiglleghhii.
Taam yugrukutaaghem aapsimakanga, "Naten ukigsin?"
"Legan ukiglunga."
Nutaan yugrukutaaghllak ukignaqsaghtuq.
Ifkaamalghii neghqwaani ayemqughluku tuquluni.
Taagken Qayaqsighvik ukigumalghii.
Naapsimalghii negaghpagkun.
Qayaqsighvik awiinnaqsaghtuq.
Aghtuumalghii.
Tawani aghneghsimalghii.
Iiwenllu unugyaghtughaa Qayaqsighvigem nanevgaghhaq esghaamakanga.
Saama nanevgaghhaq aleghqughwaaqeftuq, "Kiiiiii, unaangumaanga neghsameng!"
Nanevgaghhaam naaptighluku taglaasimakanga Qayaqsighvikneghsaq.
Ellmini maani yupik taawanginaq tuqusighwaalghii.
Taglaatkelluku itegani Qayaqsighvigem uqfigkun eltughtesaqenni nanevgaghhaq sivutmun iqumalghii qevuulluni.
Qayaqsighvigem itegani awitqaghsaqenni nanevgaghhaq naghteghllagumalghii repall gginani esnegtighllagluku.
Nanevgaghhaq ighyaghqelluni sivugsimalghii.
Taglaasimakanga alla Qayaqsighvik.
Enraq ama uqfigkun nuqneghyalghii alla nanevgaghhaq sagiqumalghii sivutmun.
Qayaqsighvigem peghqaghyaqenni nanevgaghhaq naghllaataamalghii repall gginani esnightighluku.
Nanevgaghhaq nekevluni taglaamalghii.
Kaalluni iitghumalghii.
Iteghyannulighhan quyakumakanga.
Nanevgaghhaqneghsaq ilunganun itghusimakanga.
Itghulluku ughugsiimakanga.
Qayughllaktaakut sumeghtaghaalghiit kumlamanniluku.

Ellmini maani taakut pilugugita savikenghaaghet llangaqa kumlamalghiistun.
Nanevgaghhaam nulighhan aftayugumakanga.
Nutaan ulaani tuguluku aftanaqsaghaa.
Qayaqsighvik estequmalghii.
Llaaghanwha nanevgaghhaam nuliini pimakanga, "Salin kumlamaaq.
Enan unaami aftanaken."
Llaaghanwha qavaamalghiit.
Nanevgaghhaq qavaghpenam taghtuumaamalghii ínqunamen neghsaq unguvaghnayukan.
Qavaghniyami nanevgaghhaq anaamalghii kelengakistekaghqameng.
Ananeghmeng taaqluni ellmi anani pimakanga, "Anamni whani kelengaknakesi neghsaq taana."
Llaaghanwha nanevgaq qavaamalghii.
Qavaghyan Qayaqsighvik nutaan payugsaghtuq qullugegnilnguq anaq araghllagumalghii.
Nanevgaghhaam makelluni esghaghluku neghsaq anani ellmi pimakanga, "Anaqa una iqlengaasapiwaa!"
Nanevgaghhaq ingaghlluni qavaamalghii.

Qavaghyan Qayaqsighvik maketqaghlluni ghhukaghameng kuuvyaqenni anam iqukruga siipsimalghii.
Qayaqsighvik ingaghaghsimalghii.
Mululuni nutaan Qayaqsighvik payugsaghtuq anaq araghyalghimi llangaqa sakun ukimalleghqun qineghlluni alla Qayaqsighvigem ghhukaghameng kuuvyaqenni taluqaghsimalghii.
Qayaqsighvik makelluni tuququghluki aanumalghii.

Aanluni temngi tespagavek aghulaqumalghii.
Qemimeng tevyalghiimi esghaamakangi, kiiiiii mengteghalghuteghllaget.
Ataasinun mengteghanun iteghyalghiimi esghaamakangi yulghuteghllaget taawanginaq ataasiq aghnaghaq.
Qesiqun taam aghnaghaam kuugkaqeítii.
Aghnam taam pimakanga, "Tugulaken!"
Naqam tamakut yungestaghhaat.
Qayaqsighvigem aangghumakanga.
Tawani kiyaghsimalghiit.

Ilangani aghneghmi qaga eslami arasimalghiit, "Nanughyaghtuq nanughyaghtuuuuq!"
Llaaghanwha tama yuuk aanleghasimalghii qamaglluni.
Qayaqsighvik nuliighminun aapusaghtuq.
Nulighhan ighlekumakanga.
Qayaqsighvikaanumalghii.
Aanyalghiimi esghaamakanga esnami agigpeghwaaghutaqeftuq yulghuteghllak.
Ellngallu esnamun pimalghii.
Kaasalghiimi saama esghaamakanga kana nanughllak sikum esnengani.
Nutaan naasquni ipuggneghagu arataqelghiit, "Uuuuuy, uuuuuy, uuuuuy, uuuuuy!"
Ilangit aleghquumalghemng, "Nanuq, nanuq, tanem, tanem!"
Qesiqun taana siku sikungunghituq, naayvam puglluga ama taana nanuq nanuunghituq, ugugnaghaaguq.
Qayaqsighvik teskanavek ketfaghluni ugugnaghaq tuusaqenni siftaghqumakanga.
Tamatum aangenghita tamana yuuk araamakanga, "Nengaawaq nanughaghtuq tutqaghlluku!"
Taagken aglaasimakangat.
Kaatulluku itghusimakangat.
Aghnam aftamakanga.
Aftaluku gaaghumakangat.
Unugyan neghusimalghiit.
Qayaqsighvigem esghaghyaqenni ugugnaghaam tulimaa yugem ataasimkepsuutkaqegkanga.
Aghnam llilaamakanga, "Qayaqsighvikneghi."
Qayaqsighvik neghumalghii.
Maalghuk ighuk ugugnaghaam ighukek neghumakek.
Taagken aghnam pimakanga, aqsanga kenegraamaan, "Kaay aqsan aafkaghllequq."
Unugumakanga qavaghluteng.

Unaami aghsagu Qayaqsighvigem nagaqumakangi eslami araallghiit, "Tungtuvak esghaghaghput!"
Taagken aanleghaalluteng aghulaqumalghiit naayghanun.
Ama Qayaqsighviklu aghulaqumalghii.
Kaasalghiimi esghaamakangi yuget iighaghtuullghiit.
Legan maketekestanghani alingaqelghiit.
Esghaghyaqenni Qayaqsighvigem taana tungtu tungtungunghituq, kuuniisanguftuq.
Qayaqsighvigem tuutqaghsimakanga tuqulluku.
Araasimalghii yuuk tamana, "Tungtuvak tuqutaa nengaawaam tuutqaghlluku!
Yuuk tamana atghaamalghii mengteghaminun.
Ama Qayaqsighviklu atghaamalghii.

Naqam Qayaqsighvik ighnengegkaalghii.
Unaami aghsagu aanyalghiimi tamana yuuk aga tenguusimalghii.
Esghaghyaqenni aqergiighuftuq.
Aghulaqumalghiit nunamun ighnequllghiit.
Taagken kaasalghiimeng Qayaqsighvigmun paaghqiteftuq.
Esghaamakanga nanevgaq.
Mekelghiighem aapsimakanga, "Saam yukaten sanguzin?"
"Imanguuuuq, ayumiq anengaqa Qayaqsighvik yuqaqaaftuq.
Whanga whaa atiimaftaatnga taameng ateghmeng.
Saama ataput naaput neghipiglluteng tuqukaagut.

Qamagtuq Tefaay.
