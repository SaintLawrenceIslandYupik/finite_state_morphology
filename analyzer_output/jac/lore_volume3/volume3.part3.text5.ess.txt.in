Ivisangiighhaq
Wamiiyaam Ungipaghaa

Ungipaghaninguq imani.
Neminguq tawani, quunpenguq angyaghuutaqelghiit, neqengllaataqelghiit.

Taawanguq tamaanteftuq nemi tamaani yuuk ataasiq ighneghilnguq.
Taawanguq nulighha, panikluku ataasiq.

Angyaghuuteghllanghatanguq yugwisagaqelghii qayughllak ighneghilnguq.
Nuliinillu, panigganillu yuklukek angyaghaqelghii.
Ketaqelghiit paniggani taghtuqaghhneghani.

Kingulighpigaghhaaluteng kelluteng, aga angyat uplegutaqelghiit nunavagmeng elngaatall, ukanguq tagilaghaanneghata, taawa ellngit aglat.

Ayveghallghitanguq siipneghqwaaghhiitneng saghnaaqelghiit ellngit.
Iwernganguq tawaten neqengevleghaghaqelghiit.
Enkaangamnguq uteghnighaqelghiit unugtaaghllanghani.
Pegnemnguq neqeteregaghaqelghiit.

Ataasimenguq aghneghmi, nunavagpaghqughllagnguq nani imani, aruughyaghluteng esghaghluku uplegunneqegsaallaataghaat.

Leganqunnguq-aa, atghaghteghurragkiighusalghiimeng, ellnginnguq kingulighpigaghhaalaataghtut.
Iwernganguq tawateteghngaan paniggani taghtuqaghsan, naqamllunguq taghtughsugwigalkanga, atghaghteghluteng ellngitlunguq ketut.

Tawatennguq amsanaghllugllak, qutanguq qantaghanlluku wiin nallangighnaqaqegkangi teghiget, angyat saamkut anuqliitqaghtekangatni quta qantaghantesqeluku.
Sakan, tagitugughuskangatni quta qantaghantesqelluku.

Taagkennguq tawatennguqaa, amsanaghllugllakaa, quta paga qantaghanlluku, aagkulghutet upleguuteghllaget uyavaghllakat nallangitnun igleghteregaamaluku, sameng nagaquusimalghiit
Taagkennguq yugwemnguq taam pii, "Kaa-kaa, yaavuquneghmeng uyuq aghnaghaq taaqaghten, kaa-kaa nagataghtek sangaawa?"

Yaavuquutni qaakluki nasiighluteng nagasalghiimeng, sangwaanguq.
"Unegkughsii, nengaakitengngaa, qaakitengngaa," legannguq nagaqughaat.

Sunanguq yugwem aquutani qiiftagu kelutmun.
Aghnam taam nulighhan qiifqaghlluku pimakanga, "Sanguluku pinaqlaataghsigu amyughaaghwaaqsaaghtuq."

Avelghaqiinaghlukunguq kelutmunnguq piluteng, quutmun tenpelluteng, kayagsimakanga, "Enta esghaghyaghtuqaghhu sangaawa uuglluten," nuliini pimakanga.

Nulighhanguq uuglluni, tawavek pengugneghwaaghanun qaasqam, yugsughwamalghii.
Yugsughwaluni pimakanga, "Paaghqituq."

Uuggnaqsaghtughnguq angyamun, nakennguq pilaataghaa, "Whaantunga, whaantunga!" qaghingiteghllak.

Taakwavegnguq yugsughwaaghaghtaatut, ivaghiragkiighutut.
"Whaantunga meghzeghaaghhaghmi."

"Aatak meghhaq tazigna esghaghyaghtuqaghhu."

Aganguq aghnaq aglaghluni, meghaaghmunnguq piyalghiimi, avangituq, iwerngaqunnguq taawa ivisangiighhaq.
Taagken pimakanga, "Sangituq, avangituq iwerngaqun ivisangiighhaq taawa."

"Seghleghhaghmeng, taana naqam qaakelteggu."

Aghnaghaghnguq saaq agniqsuugtuq, "Kimaawighllagtukut."

Aghnamnguq tugulukunguq qugwaklaaghpenaan, angyam aqumvigakun aqnighhnaqepiglluku miluutaa, mesaaqguulluku.

Taagken tawaten pugleghluteng igleghsimalghiit.
Igleghsimalukinguq.
"Nuliing, nuliing, angyam meghaaghhanun kanaghtaghtinga."
Avelghaqiinaamakanga.

Iwernganguq atangan nagaqughluku pimakanga, "Aa, seghleghhalek sameng taana piiqa weni, piighesnaghaqluku piightigu.
Sameng piiqa?"

"Esghaghhu angyam meghaaghanun kanaghtesqelluni pilghii."

"Kanaghtigu."
Tugulukunguq miluutaa angyam meghzeghaaghanun.

Taagkenaa, imaninguq meghmelluni kana enraq.
"Nuliing, nuliing, yaavuquuteten taakut qaakiki." Avelghaqiinaghlukunguq aghnaghaam ugumiyagutepigtekanga.

Imaninguq, "Nuliing, nuliing, yaavuquuteten taakut qaakiki."

Avelghaqiinaghyaghluku atangan aghyuughlaataghaa.
Aga yaavuquutegni agniqepiglluni qaakumakek unaknaqepiglluku taana ivisangiighhaq.

Legannguq qaakii, suqsughhalegnguq, suqsughhalek, tawatennguq piyalghiimeng sukerakestaghaqeftut

Legannguq yuuk nangllaghqelluni, aghnaghaqlu, aghnaqlu nangllaghqelluteng elngaatall, upumyeghaamaghmeng, quyaghllagumaghmenguq.
Sukeraghllagyalghiimenguq, legannguq angyalghun kaatqaghiluki naghughaghtaqiit.

Teghigmun kaalluteng, ayveghaleghtaaghllagluteng taglaamalukinguq, taawanguq angyalghun taagna upleguta taagavek igleghtaq.

Legannguq nangllaghqulluteng naghughaghhneghata esghapaneghmegteki.
Saghiighayugllaget, allaaghlluwhaghyugllaget, "Aagkut sukatepigtat!"

Imanguq yuuk tahna ighneghitalghii unangyuughqwaaghllagaa, aklungighighllagtuq, ayvengyuughqwaaghllagaa.
Quunpenguq ivisangiighhaq taana aflengakaqegkangat.

Tefaay!
