Anglinghhaalunga 
Amigiqaam Apellgha 

Elngaatall whanga qaatkeghllagluki angayuqanka atanka taakut anglikaalghiinga.
Neqa sangwaa angaghqughllanghatgu qepghiisqaqegkangatnga qinutaghllagnaaghnilunga.
Enkaam kayusiitaqegkenka neqmeng qepghanghata.

Pisqeghllagatnga sasqeghllagatnga.
Sumeghtaghaghaqelghiinga ilangakun kalleghsaghnalungallu salungallu qinuyuglunga.
Panignaaniiqlunga nukeggnaghqesteghllagaqaatnga.

Ugwiighyamallu taginemni agliisqaqegkangatnga.
Agliisqenghatnga Apaatankunun atghaghaqelghiinga.
Amalleqa piqrugwaqegkanganga, panikniiqegkanganga Apaatam.
"Singlengam qelanqelleqaaten."
Singlenga taana whangkuta agani pikumakangat.
"Singlengam qelanqelleqaaten aglaa."
Aglaghaqelghiinga qiyavleghaamaghma sumeghtaghaamaghma, panikniiqlunga ighsayaguteghllagtatnga.
lghsayagunnilunga.

Teskankuk enraq atalgutegka ugumikeraaghnaqeghllagek, Akuliqaankuk, Aghnaamkaminkuk.
Apaatam panigi, taanallu Teparghuq.
Teparghuq taana entaqun taghnughhaghhaaluku Ayakinkunun angagitnun tuunegkaqaat.
Egmighaghllak.
Aallenganguq naakaa.
Apaatamnguq nulighqeftaa Aallenga.
Ayakinkut nayakaat.
Taagegken tagilaghatkaagut.
Whangallu atalgutegka taakuk.
Ugumikeghllagyaqanginkut Teparghuum.
Urang ugumiksaghiinkut, maaten qemall.
Piiqegkenka panigenka, maalliqun piniqsaliighllagaanga qavngaq ugumikeghllaglunga.
Alingyuketaghllak, paninang maaten alingyuketaghllak.

Alingyugwigalnguunga, unugtaqelghiingallu ellnginaghhaghma.
Navek aghulaquutaqat.
Itenghata piiqegkenka, "Navek aghulaquutaqetsi?" 

Pangeghtat 

Ungipamsugllaget elngaatall.
Payangiteghllakayuklu angukaghput.
Elngaatall legan tamlaghqulluteng whaa qayungllaq, aqelqaput taakut qayungllaasimaluki qenaaghpallaqu, qiinqanemni kana qaasqami uzivleghet.
Aqfaquutet aqelqaghniighet.

Legan qayuqiinaghluteng neghegpenateng.
Elngaatall tawaten aqfaquulluteng uzimun ataasighhaaghtaqluteng, entaqun aneghhneghmeggni aatqaghfikaqluki.

Apeghiineghmeggni enraq mataghqulluteng tughumghanneqegsaataqut.
Enraq talwa esghapagtesnanighaqegkangit.
Aghnaamkamillu amik umesighwaaghluku reghilqughlluku esghapagaqelghiikung.
Sangamta esghapagtesnanighaqinkut.
Sangwaa tamaghhaghmi liisalghiikut agleghnastaghhiinaq.
Iwerngaqun taaqluteng apeghiineghmeggni taglaghtuunneghmeggni elngaatall neghulghutaqut.
Enkaam tumighqaanneghata llangaqallu nunatughqwaasugnitaqiinkut.

luteng apeghiineghmeggni taglaghtuunneghmeggni elngaatall neghulghutaqut.
Enkaam tumighqaanneghata llangaqallu nunatughqwaasugnitaqiinkut.

Kelqughluteng kalngagmeng ilangi uyamigluteng.
Amim liiqnegha legan tan-ekastun tawaten.
Ugtinghiit pinighllaget legan whaten.
Qallukaq sanaghqughwaaghluni.

Ayallaghwaaqlu, angyaghwaaqlu allgeghnaqeghllagat elngaatall, iiwen kakisim sikwii.
Sikuunnguq ataasit allgeghteqaghneghmegteki, kakiyaghtuneghmeggni tamaanalegnun kelqelluki piiqegkangit, sikuut.
Sikughhnaqeghllaget maaken kakisim sikwaaneng.

Qavngaghtarugllaget sikuunka Pedersen-meng ima tukfighat, pinit taakeghllanghilnguut, taakeghpaget katamngwaaghet kenukeggneghilnguut pinit.
Whaa panigma naangsaghtughii.
Aflengakaqanka neghightaghllaget.
Sagneghenka ima aghnaghaalunga allgeghtekanka.
Kelguqunemki kinkunun nalleghayagutaqegkangit.
Talwa Geist-am aqeftaghaaghi sungaghtuqat.
Pilguungallu tamaaken sakma.

Taakut enkaam panigenka tawatekaniigut whangamtun pivagruneghllak aakaghhaat.
Aamtaam eltughaanka pillgitngwaaghtut.
Whangamtunllu taawa pisqelluki aghyuughaqegkenka, maliggnaanghilkangatnga.

Kii, akuziiqunga ilangakun apeghtughnaluki ungipamsugunnemki anglinaqellemneng.
Ineghneghlliqegpenanga whanga anglikanga samun tamaghhaanun.
Pelaasi entaqun taana pillepigsaghtuq elngaatall ungipamsuneghmini.
Taameng igaghyaqayugwetlu liisalghiikut yugwet seven-eklaagmi unugmi igaghyaataqelghiit.
High school-em igii qamagtekaqegkangi talwa.
Enkaamllu puygiingigalqwaaghllaguyaghtuq.
lgaghyaatkayuguyaghtut unugmi.

Apeghtughisteksuwhaaghet 

Taana igaghvik ulimaaqniiqegkangat tamaavek nanevganun.
Saavlankunun, Pusaankunun, kinkununllu ulimaaqniiqegkangat.
Kayusiitkaqniiqegkangqat taaghta.
Aglum inglungillghaneng repakluteng.
Tangeghtughllagtunnguq elngaatall aglut tamaakut, ayveghem aglii.
Tamaaken repakluteng ulimakaqniiqaat.
Kayusiqaqniiqaat.
Iwernga liisalghiikut pinighllak igaghvigllak.

Whaten igaghyami ikiqun uglaghllak whangkuta teacher-kegkaqenghilkefut.
Nulighqutiinalghiit.
Maatenllu teacher-eghllagughlleghhii.
Nickerson-enkut maani teacher-ngughllakaagut.
Minister-ngumaghmi, teacher-ngumaghmi ayuqelghii.

Thompson-nenkut ama teacher-ngughllakaagut tawaten nulighqaghtaan.
Iwernga sangwaa ayuqliq ama teacher-kegkaqaghput ukavanlengughni.
Aghnaartuq ayuqliq.
Pillwaaghataghat taana Nickerson-ngunikangat teacher-kertaat.
Whangkuta taana ayuqliq teacher-kegkaqaghput.
Neghyaghtuutkayugni whangkunnun.
Neghyaghtughluta one-eklaagyaghtunghani tagiiqluta.

Talwa mangteghapagisalghii.
Taan'gani qafsinkuuraghhaat.
Enkaam uvita pinighllak.
Aantaputlu samaveghllugwinaq, malliilnguutlu.
Sakun avlawaatakun, paper sack-kekun qantaghluki anuqlinghani aantanun aantinemta tengtestaqegkeput, tengtaqegkangi.
Entaqun sapagilluta malliilnguukut talwa.

Akilpegaqat 

Nuughtekanighmeng anglikani whangkuta.
Taanangurtuq kiyang tukfighyukumtaaghat tawaqankut, iiqmigenkut, qayuunkut, avlawankut.
Taakungurtut kiyang tukfighyukellghit.
Avlawa kiyang, avlawatlu tamaakut neqekrangllapagpenaki, kiyang avlawaliighaqegkangit.
Enkaam mulughllagaqut, neqekrangllaqaghaqluteng.

Nutaghaqlu taawa nanim neqekrangllaa neqekrangllameng neghyugnaghllak.
Sakun qayulghutagbhaghqun Java Tea-nguniiqegkangitgun ukilluki neqekrangllaghaqelghiinga.
Kangghugrakguughlluteng ilangi oaten mesiighem taapekanighluki neqnighllaget whangkunni.

Neqevut 

Ii, neghsaq kaatuteghllaneghmegteggu.
Aymaakelaghtughaqegkefung Napaaqlu.
Tazingavek saagbhwammnun siqlugwamun kanaghtaqluki.
Kaanneghmegni qamugbllaglutek.
Qaayngakun alimta qalqalimameng aavgaqluki.
Siqlugwiigbaqelghiikung qalqalimameng kemekragmeng.
Sagneghwaagbllaget imighluki kapeghtilutung iqugwakun kapeghtekapung lliluki.
Neghuunnemta taaggun kapeghtekakun iwhani neqnighhalek, ilangakun tengugmeng.
Qalqalimakun elngaatall unaghsikun siftaghlluki siqlugwiiqakun taaggun.

Legan pellumeghtaput pightuvleghaghhaat.
Qazigyamllu, ayveghemllu uqii lard-estun ayuqut.
Whaten ayapghaataghluta akuunnemteki nevesqaghtaghluteng ayuqaqut.
Piraamsitngwaaghluki akuutaqegkeput, neghyaghqastun tawaten angkiita aavgughaqluki.
Mesiightuluki pisqaqegkangit qavaghquneghmeggninguq mesiighiitkayuguut.
Maaten tawaten piightaqsaghanka eltughaanka ukut avaqutanka, seghleqaqiit.

Akuutangwaaghllagluta uksulqusiq.
Akuulluki kumlasighaqluki.
Iqallugwaqlu pighllanghatgu Napaaq tengertiyuneghtughllak.
Tengertat tengegkayuguniiqegkangit, taawanginaq aygughikaqegkenka.
Akuunnemteki uglaghllaget.
Sagneghwaaghet takeriiget tamaagun tengertameng akuuteghllaglunga ateghlluku, neghuunnaqngamta neqaghluku entaqun, "Kaay, akuutaq aqfaaghhnaqaqa."

Itghusaqminigu legan tekerqaaniteftuq kaneq.
Tengumaniit naqam.
Tengertameng aatqelghiit.
Nalighmeng mesiighi, nalighmeng sallghi anaglleghhiini tawatetut.
Ilangi ghhuughpagtapigesnaghluteng pimaaqelghiit.

Neghqwaaghighwaaghluki iqallugwat tamaakut, qayevregaghhii tamaakut ikughluki, qelluki, mesiighmeng akuulluki qayiitneng kuuvikevleghaghluki kumlasighaqegkeput.
Tengertaaftut aatghi.
Aygughikumaaqsaqenka, taana esghaghluku wetku ugpeqsagutanka.

Mangteghapigetlu, Mangteghasqwaaghetlu 

Taagken mangteghaput upenghami, amiiqaq, tapghaghqaq apeghiinemteggu naafqaqegkeput mangteghat.
Mangteghasqwaaghmun lliighaqluta uqumeng itagsinaqneghmeng.
Mangteghapigem tanpeghhi ikughluki aagrangillu naafqelluki, mangtegham qukaakun taaggun, maqaghqutetlu, vegetlu maqaatet llilaghtughluki tanpeghmeng asiliqutighluki iwhani, kagpagaqegkangit tanpeghhmun llilaghtughluki sameng tapghalaagmeng nemeghluki.

Kiigtaqelghiit mangteghasqwaaghmi.
Mangteghasqwaaghmi kiyaghtaqelghiikut ayagyulighluki.
Aghhneghani taakut ayagyuput makreglluki petugluki paaggun.
Aghneghtaqelghiikut suksugtakun qayungllaghaqluta.

Gaangllaghlutengllu gaaghaqelghiit eslallugmi.
Aliineghmi aamta qagani gaaghaqelghiit.
Aanqaghpagulluki mangteghasqwaaghmi gaangllaghaqut.
Gaanguftut anuqmi, eslallugmi taaggun gaaghaqelghiit.

Uquq piyaqnaqanighyalghii liisalghiinga qayughllak.
Upenghaam whalen uqiightullgha uqungllallgha egsigalkefut, kagpaperewaaq akmagutakun.

Wetku uksaaghmi naayvaq esnelinghani, kumlaaghtaquluni lliinghani mangteghaghtuutaqut.
Taakut paaggun iwhanisiigut, mangtegham qamagun ilungakun tanpeghtighluteng.
Tanpighluta taakut aagrat nekegtaqegkeput.
Amiigut aagrat, amit maakut allighaghqaaghtekat.
Amenqun allighaghqaaniiqegkeput melqughtuqat, tamaakut kakiluki, unaghsimeng naten eslegkakalghiimeng.

Vuuvghem, vuvighnaqnemteki.
Una iiggereghwaaghvik iiggigalluni vegllaguyaghtuq.
Taagken vegmeng saghnaghllagaqluta.
Samagun tanpeghhaghaaghet ilaaghtuulluki ikelleghqwaaghet tunemaqluki amalka.
Enkaam vegmeng piluki vuvighaqegkeput tanpeghmeng.
Ukitaqluki, napaghyeghaaniiqiit uum amim amalka ayagsiitangi.
Tawaten ameltaaqluki napaghqughvikaqiit.
Tespagkut kelut eslegelghiimeng ingavek iiwleng qukiikun llivikluki.

Tespagkut ama tawaten eslegkakalghiimeng ceiling-ngengi amalka aagram.
Sanitmun llilaghtughvikluki uligaqegkeput.
Tawaten uusqaghtutkiita unaghsit, kevighluki vegmeng.
Uuyneghmun enraq, natanga taakeghllalghii vega, whateghllak legan.
Elngaatall akmagaataghaqelghiit, amenqun uqengelengestaaghhaat.

Tespamavek tawavek amenqun iiggereghwaaghviguyalghiimun vegmeng saghnayanemta qiipaghaat imighaqegkeput alii qilleghtaqluki.
Uqengesquyuwhaat kenegteghllagaqluki, keviitkaghqameng.

Taakwegkut uzimun aagrat kevighluki asingi kenegteghllagluki.
Elngaatall atkuvlegaq sangwaa qawaak atkuk taaqegkaq atkuvlegaq, amiq.
Amim qaayngakun qakmagun eslataakun maqaasghightuutkaqegkangit.
Puqlaghllaget.
Tespamnallu tawaten tanpighluku vegmeng uligaqegkefut.
Enkaam supugilnguut.

Taawanginaq puqlaghhneghani tanpepiguluku qepghaghnaghllak.
Legan qakemna naghighaquq tanpepiguluta, kaneq ifkaqughllagaquq.
Taakut veget ifkaghlluki, apeghiinghani ifkaquneghmeng, kameraaghilluta kameput repall aghiiqegkangi.
Whaten anigungi ifkaghlluki miluutaqluki.
Anigungighwaaghluki mayughluta saaghqunqigtaqluku vega.

Taakut anigut aanesqughaqegkeput ghhutetgun inglugtaaghutaqluki.
Napaam emta kalngagat imighluki uqigtughllaget qamunemtegneki egtivimmnun ugwavek.
Anigungulghiit kaanghet egtaqaput.
Taawa masaghiyaaghhneghani taakwna uqeq ifkaghaqelghii.
Sameng sapuughaghtaghyaghtughaqegkefung.
