Aliineghsiisiq Yagesgu
Aasam Ungipaghaa

Sangwaanguq taana aghnaq, wallu yuwhaawa, pimalghii, "Yeqaytuq aliineghsiqegka."
Legan aklaaghtegpenani whaa aanqutiyalghiimi:

"Yagesguuuu, yagesgu, yagesgu.
Yagesguuuu, yagesgu, yagesgu.
Aapaa yagesgu, aapaa yagesgu,
Ghhughhughhiiya."

Legannguq nepiightuq aliighyaqminigu.

Tawatennguq kiyaghsimaluku, nakennguq akuzighllaget nagaqughii.
Tamaani esghaquyalghiimi avangituq.
Pagavek esghaghyalghiimi, angyannguq paga.
Tespagavegnguq esghapagii elngaatall.

Imaninguq, "Sivuyagta uugyuq elqiighen ateghtigu."

Llaaghannguq legan sivuyagtem elqiini aga ateghlluku, uka ukigtuq, ukigtuq, tuusan tazingavek takwaa.
Piyaqminigu pinighhalek.
Tuguluku legan taaggun aatesf√Ægakun tallighmigumakanga.
Igleghllaataghtuq.

Iiwen uyavaghqaaghtuq, eslallugughteghllagumakanga.
Maatennguq aatkii kiinghwaaqaayalghiit, whaa eslallugughteghllagyaqminigu aghitqeghllagluni.

Legannguq taakwna suumqaataqegkanga aliineghsiisiq.
"Yagesguuuu, yagesgu, yagesgu.
Yagesguuuu, yagesgu, yagesgu.
Aapaa yagesgu, aapaa yagesgu,
Ghhughhughhiiya."

Leganqunnguq aliighlaataghyaqminigu, aghvaghllugllak siqineghllugllak.
Legan aatkii kineghlaataghii.
Tawaten pilleghtun akuziteghllaget taakut ataasit angyat.
Pimakanga angyallightem, "Qukaghqughta uugyuq, elqiighen ateghtigu."

Legan elqiini mataghlluku ifkaghliaataghaa.
Uka ukiglaataghtuq, ukiglaataghtuq, tazingagun tekillaataghtuq.
Tazingavek takwaa.
Piyaqminigu maateghniineng pinighataghaq, uuknanga qelmeghllak.
Legan tuguneghminiki aataqegkangi tallimikun.

Taawa igleghllaataghtuq, nemineng uyavaghllagtuq.
Legannguq palaghhaghmeng kiyaghtuq, eslalluk kaallaataghtuq, maateghniineng elngaatall yaagtughllak eslalluk.
Legannguq suumqaataqegkanga aliineghsiisiq,

"Yagesgiiuuu, yagesgu, yagesgu.
Yagesguuuu, yagesgu, yagesgu.
Aapaayagesgu, aapaa yagesgu,
Ghhughhughhiya."

Legannguq aliighaghllaataghyaqminigu siqineghluuk, maaten sivulighmeng aagken elngaatall siqineq uguqnaghataghaghluni.
Elngaatall kiinghwaaghii aatkii whaa legan.

Legannguq pilaataghtuq meraaghinaq naken.
Sivuyagtemnguq taagwum angyallighteni pii, "Angyallighta kiiwyuq elpeklu elqiighen ateghtigu."

Angyallightemnguq pikestamikun taaggun ateghsimakanga, aga ifkaghtuq.
Aay, pinighataghatun uka ukigyalghiimi elqiiq.

Elngaatall utaqalaataghaa uukna ukilghii.
Uka ukigtuq, ukigtuq, tekisan tazingavek piyaqminigu, pinighataghaq elqiiq elngaatall.
Satuqaq qughalkutaghtuqaq elngaatall.
Pinighataghaq taakugneng maaten, legan tuguluku tallighmiglaataghaa.

Tallighmigluki sumeghtaghaghtuq, "Aglaghyaquma esgha nemnun."
Legan taakut qerngiita tugumiiqluki aglaghtuq, aglaghtuq, aglaghtuq.
Entaqun unuk ataasiq atughluku, aallghani whanikumaan kaatuq neminun.

Eslallugughhnaniqaq, quunpeng aliiqaq elngaatall.
Allameng eslallugughtegpenani neminun kaatkaq.
Aneghrengighllak elqiighneng.

Tefaay!
