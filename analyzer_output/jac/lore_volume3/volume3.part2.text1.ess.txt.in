Kukulegmiit 
Penapagem Apellgha 

Tawaten nagatellemtun Ugwetelemeng apangiighhammneng apeghnaqaqa.
Ungipamsugutaqegkanginkut, Kukulegmiit pelungighllagennguq elngaatall iqanginnaqneghllaget, aatkaqegllaget, igaqraghllak sangat tamaghhaghmi ayuqelghii.
Entaqun ataasiighneghunaqeghllaget ipapighqengnganaqeghllaget samun tamaghhaanun.

Saghllakannguq tagtalmi.
Elngaatall amyuqetaghsighwaaghllagem kaatkii, entaqun nanghiiqullghem saam kaateghllakii maatenguyaqan sumeghtaghalleq.
Tawaten ukut kiyaghtaaghet uum nunam pingan puughteghllakaqegkangi sivukluki.

Legannguq piyaaluteng un'gani ayveghet unguviita mangunangitneng ikulluteng, legan amyuqetiqeghllakat.
Piiqelghii whaten Ugwetelen, "Imatuqlu talwa ayveghhiinaat pikaqatki, awiimnguq teghikusaq qamagluku seghletun tawaten amyuutkegkaqegkangat." 

Tuqutegpenaki ikutaqluteng legan.
Entaqun tawaten teghignangutkii elngaatall.
Legan tawaten unguvalngughmeng whaa ikutaqluteng gaaghyaghqameng, neghyaghqameng.

Tagtalmi yuuk ataasiq saghllakaq elngaatall.
Entaqun kevgaakaalghii yuuk taana.
Saam kaatkaqegkanga, nunalgutni elngaatall aatkanglaatesqegkii pinighsapiglluku, pelungighsaannaqniluteng pikaqegkangi.

Aghnaq kakitkaq elngaatall.
Aarraatkaq igaqraghllagmeng tawaten pinighrakegtepiglluku ulimalluteng.

Entaqun apeghiighyaqmegteggu tamaana qelghutellgha, entaqun tamaananginaq pigpenaan mangteghaqulluki sagnellghaqulluki ukmangightestekii yugwem taam.
Yugwem taam pillghatun legan pikat maligtekaat, aligniilnguq yuuk taana entaqun.

Laluramkenun ungipamsukneghminigu prophecy-kaaniiqegkangat yuuk taana.

Tawaten apeghiightuusan, enraqlu tawani ighivgaghmi pilleghqiitni amsanaghllugughtekaq, anuqeqraggangunani, qagiqraggangunani legan meq unegna taghneghaghquutestun qateghllugwem angtalanganeng lliiqaq.

Esnamun atghaghtuutesteghllagluku yuuk elngaatall kumaghtighllagluteng bon fire-eghllakat entaqun.
Kumaghtighllagluteng quuk qerngughlluku aarraalluteng tawaten entaqun neqmeng kelqelluteng.

Yugwem whalen pikii, "Temngi tawaten aneghhneghitngwaamsi, nuna uukna tagilghii qateghrakegtaq iqangilnguq avangilnguq tuusaghqaqenghilkefut nukegnaghluta." 
Taana apeghiighutesqelluku pelungighsaatesqelluku.
Esgha legan Bible-et pillghistun pikat.

Taghneghaghquqat meghqun uun'ggun, mumigtaqluteng yuvghiiqat.
Elngaatall pelungighsaqat entaqun seghletun pilleghteng taana qivghukegkaat sakaat apeghraqaat.
Seghleghqelleghteng, seghleghyukelleghteng aanesquqaat elngaatall.

Taghneghaghquqat taan'gavek nunamun.
Piiqegkangi Ugwetelem, "Entaqunnguq seghevuquutkat."
Piniqelleq ighivgaghmi tawani naalkegkaat.

Iwerngaqunnguq tawaten taakwna nuna yugwem taam atighaqegkanga taakwna nuna tagilghii qateghrakegllak avangilnguq tagneqriilnguq iqangilnguq.
Taana pelungighsaatesqegkaa, ukmangiisqegkii nunalgutni tamaakut.

Entaqun apeghiighluteng esgha taam kingunganeng mulugpenateng, qavameggnenguq tuqulaghatkaagut.
Aqnighpenatenguq qavaghpagutkaaniiqegkanginnguq.
Nenglum legan imii qavanqusiin tuqulaghaatkat.

Ungipamsuk taana elngaatall allaaghlluwhaghyagutaqegkegka compare-raaqegkegka, sumeghtaghaghaqelghiinga whaten igamsiqayagutaqegkegka.
Repall piiqegkenka minister-et, "Taakwaningani whaa kenletghuuskan nuna, entaqun ilangi legan esghaghyaghqaput yugulilleghnun iitqat.
Kiyaghneghem nangllegtaa esghaqaqegkegka elngaatall, yupiget tawatengwaaghwaaq laluramkestun ugpeqluku ayuqegkangat honor-eghllagluku (in their own way) ellmeng katam pilleghmegestun.
Understand-telleghmegestun ayuqegkangat." 
