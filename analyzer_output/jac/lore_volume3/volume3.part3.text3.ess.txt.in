Iiyaghhiinalek
Elqiilaam Apellgha

Ungipaghaninguq imani, mekelghiighhaankugnguq taakuk nengyuqutalghiik nenglumi kiyaghtaaghek« Mekelghiighhaq aanigalnguq saluni aanli aatkiilnguq.
Quunpenguq aghnelqusiq atkuwhani aalluku maghuyuglluni kiyaghtaaghaqelghii.

Maghuyugtaaghneng sivuggneghmini iiyani taananguq aghulalluku taawa almesimitun nekegtaqelghii tawaten.
Quunpeng tawaten kiyaghtaaq elngaatall.
Sangan naqam iiyani qelpeghtaqagu.

Allanguq tawaten, umiilelguunnguq, maalghuk umiilgegket Aallgha aklungilnguq, aallgha akluumalghii.
Angyaghuunnaqennguq upenghami, ellngallu mekelghiighhaq qakiqniqumalghii.

Qaywanguq nengyughhaan ighleksaghaa, "Sameng aalluten angyaghnaqsin?"
Mekelghiighhaam pimakanga nengyuni, "Aatkaghten tagivaghqi aannaqanka."
Legannguq nengyughhaghmi aatkaghhii aalluki mengakun taaggun aanumalghii.

Tawavek iquklighpigaghnun esnevaamalghii, yaywaalingiighhaq, "Ukughsi angyanga qaa?"

"Weninguq angyaghllequten nenglum yugkwaagha uyuq."
Siinglukunguq aganguq ketaqut

Tuunglighhitnun tawavek, "Ukughsi angyanga qaa?
Enkaam qaa iguyaanga."

Weniqrugnguq angyaghllequten aghnalqwaaghem aatkaaneng aatkalek.
Legannguq aga unitaqaat

Umiilegllagmun tawavek kaasimalghii, aklungilngughmun.
Kaalluninguq pii, "Ukughsi angyanga qaa, enkaam qaa iguyaanga!"

Legannguq yugwem taawa pii, "Iii sivuyagtekaghqaghlluwhaq!
Elpek aghnalqwaaghem aatkaaneng aalluten qallevagluten weninguq sivuyagtekelleqamken."
Legan miluusaqminigunguq kelutmun.

Mekelghiighhaq qiyamalghii.
Taakwna angyaq tawaten qamagtaa.

Iwerngaqun iquklighpigaat tazinga, umiilgem aallgha aghnaghaperugwaaghmeng panikelghii.
Aghnaghaperugwaaghmeng yukluni ketaqelghii.

Tawavek kaalluni pimakangi, "Ukughsi angyanga qaa, enkaam qaa iguyaanga?"

"Legan angyaghnaqelghiiten.
Taawa yuknaqamken, sivuyagteknaqamken."
Ketiiqut qaakluku, aghvengyiiteghllak.

Taana aklungilnguq aghvengyughlak.
Iiwennguq ketfaghqaaghaqut kaay, aghveghem puugyaqminikinguq legan tuunluni.
Legan yaywaalingiighhaam aghveqsaqminigunguq tuqunneqegsaghluku.
Aawallunguq taana aghvengyiiteghllak umiilek aghvengaghtuq.

Ii, angyam qetgeghusimakangi elngaatall.
Iiwennguq kaalguutat apeghiighaqiit legan paagkennguq anuqa atghaghsalghiimi uka legan eftutun, kii anuqlighllagyaqminigu.
"Aa, sangulukumi taana yukllaataamazigu.
Leganqunqun tuqulaghannaqukut whaa meghmi seghleghmi."

Avelghaqiinaghluku legan analghuvagteggun tugulaghalluni angyaq.
Paagken anuqlighllagyaqminigu legan elngaatall pikayuwhaq sakayuwhaq tamaana naghpaghsiqayuwhaq qamaggutuq, aghtughaat

Mekelghiighhaghnguq taana maamtawha piiq, "Ilengtuq ima.”

Naliita nagaquqaghlaataghluku.
"Aa, uumnguq piligu, uumnguq piligu!”

Taamnguq aklungilnguum piiqegkanga, "Aa, piligu ellnganpilleqaa whaa amsanaghtesleqaa pikayugwaaghhaat maakut mataawitaat.

Mekelghiighhaq qepuughyalghiiminguq.
Qalivlugwaghhaghqek nengyughhaghmi atuqlukek.
Qepuughwaaghluni tayeghqaghluninguq ayapghaataghháak aallukek aanqutimalghii tallighhaani quulmun ayuqluku aghulasimaan,

"A-nuq-li-ii, na-nge-llu-gu-ngu,
Si-la-mi-ngi, u-ki-i-nange-llu-gu-ngu,
A-i-ya-i-ya-nga, ya-i-ya-i-yi-ya, i-ya-iyi-ya-nga,
Silamit ukinaghningit aghnit payugha,
Uq-ugh-taq, uq-ugh-taq."

Meq paatgumakanga inglunganeng -- "Uqughtaq!” -- maalghugegneng.
Maateqwaaqunnguq legan kaay qilaga kaagkaa piiknanguq ukitaghlluku legan ukigteghiiyaqminigu.
Aay, amsanaghqwaaluni naagunguq maaten anuqllighllak.

Qateghllugllagnguq taglaamalghiit aghvengluteng taakut.
Taam umiilgem taana umiilek aklungilnguq piiqaa, "Qayugham esghaghhu yaywaalit esghapagtelegllaget Yaywaalimllu aghnalqwaaghem aatkaaneng aatkalgem yakuqaa."
Taananguq qallemsuwhaq qemall umiilek.

Taawa taglaamalghiit elngaatall aghvengluteng.
Impisigalkanga yugwem taam aghvenguqam, avelghaqumtaaghan impisigalkanga qamagtengngwaaghluku impiquumakanga.

Apeghiighlutenguq taana nengyughhaa ighsangakun nenglungiighhaq ifkaghlluku atghaalluku taana mekelghiiq aatkangllaghyaqmegteggunguq mekelghiiq pinighhalek.

Taana uyuqliq panini aga nulighqestengnginaamaan.
Taawanguq aghvengyughighllagtuq taana aghvengyiitepaaghruk yuuk.
Mekelghiiperewaaghmeng avaqutalighluni.
Taawa naanguq.
