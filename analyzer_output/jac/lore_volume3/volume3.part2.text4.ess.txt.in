Yupigem Ugpellgha
Penapagem Apellgha

Yughaq

Yughaq taana.
Nagannemki taawa,” Aayiiq tanem” nagataqegkegka legan pinghatgu.
Yughaghyaqmininga, talwa saaftegpenanga, iiggeni quulmun nengugutii, nengugulluki whaa qilagem pamaken qulighhaan qulighhaaneng qilagem pingayaan qafsikellegaan amiiraaneng ayapghaatiisqelluni piiq.

Qaamna sangwaa aqnighqiilghii pinighsaghnaluku.
Tungsillgha esgha taana interest-tetkeghllakaqa Bible-emi Heavens of Heaven-qun atitukangat.
Sumeghtaghaatkeghllagaqegkegka.

Taagken tungsighluni wetku tawani taawa elngaatall eflughwaaghumaghma.
Ayapghaataghluni qaamna aqnighneq pinighsaghnaqaa, maangnnaqaa.
Maangnnaqniiqiit entaqun soothenaqneghmeng.
Maangta taana understand-teyaqegka sooth-nguftuq.

Entaqun ukut yughaqiita naganneghmegteki ukut ipapighqeghllanghata, neghyughllaneghmeggni piniightaqii.

Taawa yughaneghmeng taaqluni whaa piniighhnii ayapghaatagneng igamsiqayugtuq, qilagem pamum pingayaannguq qafsiganeng ayapghaataghluni pilghii.

Tefaay, naangtaqiit qesighaqiinkut taawa.
Qesighluta taaqaqut.

Every prayer, beginning-enga,” Aayiiq tanem”, naangnegha ”Tefaay”.
Amen-nga entaqun taana tefaayngwaaqelghii.

Aayiiq taana taawa maaten whaa kinkunun nuyeklighnun aaptaghtaqsaghaqa.
Nallukaqaat.
Akuzitkaghput, part of our prayer, beginning of prayer.
Entaqun whangkutestun sameng pillghuuq wallu.
Yughaq qamaglluni tawateteftuq taawa.

Ateghti

Kinalli ama angyateng aga angyalghiit ateghtilghii nagallaataghaqa?
Tawaten sivuklaataghaa, "Aayiiq tanem", angyaghhani aagkut taghneghangunaki avangunaki meghraapiglluki ketesqii.

Samun teghikusamun esghaghyaghqaagpenaki taghneghangusaghqaagpenaki aga, un'gani ivaghiniighesqii.
Naangsaqminiki yughani, qesightuq sivukluni angyalgita sigutangan tunutngakun qesightuq.
Alla pilaataghtuq.
Sivuyagtengan sigutegkenka tunutangakun qesighlaataghaa.
Esgha aleghquqayugwit.

Teghigsit

Teghigsit tamaakut neqangisagllagmi elngaatall pikayugwet.
Teghigsilget ungipaghaneng entaqun ayumighhaaneng ayuqelghiit.

Teghigsineghmeggni entaqun saliquqayugulaataghtut, alignalghiinguut.
Sivunelgulghiit ayveghughtekameng.
Ayvengyughllaget Sivuqam ayvengyulleghtiighi sivunghannguq ayveghughtekaalghii.

Ayveghteggun ayumiinneghani tagiiqluni, tagiiqluni.
Melqungluni qenwat tazimantekaq.
Ima kaallaataneghmininguq qalghiighaqelghii ayvelghutem qalghiillghiim qunganganilluni kinguneghminun.
Ateteng atightughaqegkangi.

Ipanguut tamaakut entaqun ayumiq ungipamsugwet.
Laluramkenun Wiyam tamaana compare-ennemkun, elqughaghulluni ayuquq, palaghhaghmeng allangughtevleghaqaq.

Ayumiim Kiyaghtaalgha

Article laws-et taakut kiyaghtaallghit ayumiim Old Testamentet pingit yupigem legan kiyaghtaallghatun ayuqut.

Sangiighhaq qamaglluni itakeghllagluni ayuquq.
Enkaangam yupigni whangkuta igleghneghput tawatesaghpetuq legan ukmangiteghllak.

Ungipamsugunnemta maaten nani ungipamsugunnemta.
Talwa esghapagtesnanighllagluta ayuqegkanginkutqun.
Esghaghyugnaghllaget.
Avegtughhaghmun neghuunnaqmi whaten aqelqalegni, liilightuusalek, avegtulleghqameng, sangwaa tamaghhaghmi.
Kenletulleghpigaagukut entaqun whangkuta liilightuusaqemrugwaaq sangwaa uglaapiglleghhii.
Sangilnguq enkaam ayumiq.

Neqem ilanga neghesnanighluku ayuqegkanga ilanga sangwaa anglinghhanun tamaavek, ilanga aqsalegnun aghnanun.
Liisimakluki entaqun salget tamaakut yupiget peghqinepigulghiit.
Talwa piitesigham ilanga alngunak whaten neghyaghqaanghilnguq.
Agleghnaghniluki piiqegkangit, agleghnaanghituq entaqun atillgha taana.

Puvallat

Puvallat tamaakut entaqun yugwem kitum sangwaa esghaghluku puvallangughtekayuguuq taawa puvallaliitkayuguuq, entaqun gift-tengaqelghiit yugwet taakut sameng nani.

Puvallaneghmeggni tawaten, elngaatall party-lghiistun katam ayuqut, amalka core-elget iwernga akulget.
Sangwaa tawaten aanghutelleghteng liisimakegkangat.
Pinigh atughaqaat puvallaneghmeggni.
Neqenghaghqeghllakayuguut.

Uzivniiqegkangitlu tapghaat whaten aghveghaqetakun petugluki.
Aghnat tuguluki yugwet paamken inglunganeng tunutngitnilluteng.
Dance-estun legan tawaten uzivngwaaghuteghllakayugwennguq nenglaghqiquteghllakayugwet.
Seghleq sangwaanguq puygaaqegkangat puvallami tawaten qerngughulluteng.

Allaaghiinaagughnguq puvalla tamaana, kitum yugwem pinga allangwaaqluni pattern-nga.

Saayat

Ilangita saayaaniiqegkangit puvallangit.
Saayat tamaakut taxidermistestun ulimaaghistun ayuqut.
Naqamnguq kana sagneghet, qayuutaghhaat neqmeng imighluki qukaani tawani kenghhwam saaghwani lliluteng.

Kiiwhken kiwa, nallukaqegkangit maakut ilangita anglinghhat, yugwet aqumluteng piighhameng entaqun amelengestaghhaghmeng ivalumeng paaggun pizitetgun piluki.

Qawaagemnguq amighqwaaghi, sangwaat entaqun alngunak qawaaget, iwhani esghaqateng taakut qawaaget akuqaqayugukangit.
Amighqwaaghennguq aftaneghmegteki seglluki kevighluki.
Kinenghata kevighluki unguvalghiistun legan whaten ulimaluki.
Nagun paamggun kakitaqiit qiipat.
Pikanguq qawaaget nalugluteng iteghaanneghmeggni esghaghaqiit.
Esghapagngaaghmegtekinguq qawaaget, yaquteng whaten saaglluki, neqmun kanavek piluteng, puvuglutenguq, aga quulvaghaghtaqut.
Teskigum esghapagsaqneghmini elngaatall, esgha party-estun ayuqelghiit puvallallghit.
Puvallannguq tamaakut seghleghitut quyanaghllaaguut, quyaqayuguteghllakayuguut.

Eghqwaaq

Eghqwaaghet maakut angyam piinlilleghqaani elngaatali nangllegsiisit, tungsighraasit elngaatall taakut.
Year round entaqun neqa sangwaa unakegkaghteng, part-sa taana saveekayugwat.
Angyaq piinlighyaghtunghani ateghqughluku, tunuq tamaana pugniighluku, kaapelqiluteng nunivagmeng, sangwaa akuutaqlu piluku.

Aghveghaqetam uvitangakun nekeghqughluki tawaten, alqimaghyukaghpenaki, saafsukaghpenaki naten itakeghllagluki.
Angyalgem nuliighhiinaan qepghaqayugwi akuusaghqat tamaakut.
Tanpeghmeng uligluki qavaghtekayuguut.

Unugwem qukanghani angyalgenkuk, sivuyagtenkuk nulighhallu taana ivaghullugwaqut ilagaghaqut.
Taaqneghmegni sivuyagtekullghiik aanlutek tuuniyaghtughaquk.

Taawa eghqwaaghaqut, eghwaaghluteng qayuutasquvegaghhaat sangwaat, sagnengestaq uglaapigtuq.
Eghqwaaghyaghtuneghmeggni tuuniyaghtughnaqniiqut.
Yearly catch-eyeng taana angyaghnaq pinaqenghani tungsighwaaneghmeggni entaqun taana tuunegkayugwaat.
Iqugwa amalka veghullghiistun amalka pikayugwaat.

Elngaatall tawani tungsiqayugwet.
Taawa uligiuki unaami aghhneghaniqun samavek esnamun enraq angyateng kelluki eghqwaaghaqelghiit.
Taakut elngaatall eghqwaaghutkegkateng taglaneghmeggni, taawa qaagken neghyaghtum neghaqegkangi.
Taawa qagavek enraq taana mingilatkayugwat angefqaghhaan tawaten qamaglluku taagken ikuulluki awalightughtaakayugwiit Tesqagegkut enraq temngi tugugpenaki awalinghisteng sangiighhaghmeng imiitaqluki.
Amalka naveghtevleghaghaqluki.

Kingulighpigaq qepghalleq nagatkaqegkegka whangkunni eghqwaaghaqngameng.
Tawani unugmi ivaghulluneghmeng Ugwetelen taaqluni aanluni tuuniyaghtughluni iteghluni, taawanguq pugneghatlu, kaapelqaatlu tuguvikumakangat Pingayuggaagunnguq tuguvikneghmeggteki.
Eskimo-t ugpeqeghllagluki ayuqegkangit, tughneghaannguq pingayuwhaghneng ighneghwaaqut.

Taawanguq iqugwaneng tugusimalghii tawaten tugutaataamalghii.
Kii alingyalghiimek, Wamiiyaq alingruughyalghiimi.
Tuqiinaqnginanghatanguq neqangitneng tesamanlluki tawaten tuguvikegkayugwii tughneghaam, taghnegham saam.

Alingruughllakaq, ellnga tuqukaaguq.
Entaqun alingeghllagem tuqutkaqaa.
Alingigasaqumeng entaqun passaaqnayalghiit.
Ugpeqeghllagem, respect-eghllagem taawa ipa aatestekayugwaa.
Taana esgha puygunghilkegka whaa.
Pingayuneng tughneghaat ighneghwaaqniiqegkangit.

Uyvasaghqa

Uyvasaghqa allaaghhiinaaguq.
Taana amenqun tapeeni qikmimeng pilghiit uyvasaghqengnguuq tamaana, tawaten aneghlleq qamaglluni aatgha alngunak.

Amalka alignalghiimllu kina kayagsaqumigu qinuyugtiilghiit, tusigaghluni sangameng tawaten aneghtutseng alignalghiikun liigiknaqluku, alignalghiim kayagsaqumiki apeghtughyaqumiki tawaten pisqelluki uyvasaghqennayalghiit.

Taana qikmiq tapemi Uuyghaankut iwhaningat.
Qikmit tamaakut ngiigaqiit qinuyugllagnun tamaakunun ngiigtesluki tuqutaqiit.
Naavghusaqaqiit.

Qikmiinaanghitut, sangughlluwhaghteng pivakeghllakaghteng taakut qinuyugwet naalghutesqeqaghlluki ngiigluki egtaqiit.
Suflugwaq sangwaa.
Uyvasaghqa tamaana allanguuq.
Uglaghtuq ateq.

Qani

Tamaakut ama suicide-ekat qaniniiqegkangit.
Suicide taana qaninguuq, yugtaanghilnguq yugtaq allakaghmetuq.
Tamaakunnguq qanikat seghlelleghpigaqii yugwem elngaatall, umyugwiitelleghpigaannguq qanikayuguut.
Qinuyuneghmeggni, kiyanguq yuuk pinilghii qaniperewaaq ellmeggneng tuqutaqut.

Naqamenraq liisimakistelighluteng tawaten entaqun nanevgaghtameggnun, nuyeklightameggnun akuzingwaaghluteng, explain-nengwaaghluteng, naallghusaghqaanghitelleteng liigikneghmeggni.

Taawa amenqun nem tunutangani uyghagllak irregular side-tawansalghii.
Neghqutmun uyghakniiqegkangat.
Neghqutemnguq naken tagitkaa entaqun ulapnguluni tawaten qaniviguluku.

Piyugmenguq taglaghaqut qaninaqelghiit tamaakut yugwennguq kiyang pinighikat iilqayugyugumaghllagtut.
Piiqegkangi Ugwetelem, "Tamaakunnguq pinighipigesnaghluteng qateghyiighaam umyugwaaneng umyugwalget ellmeggneng tuqutaqut naallghutelleghqaghteng iilqayukneghmegteggu."
Taawanguq taglaghluteng uyghagnguq taana akitkelluku, ilanginguq legan guunneghmeggni, esghaghhunguq uyghak taana iilquvleghaghllaguyaghtuq.
Ilanginguq legan kenuqaghaqut ellmeggneng tuqutaqut.
Entaqun esghapagtelighluteng maliglluteng.
Entaqunllunguq ilangi piiqegkangi, naallghusaghqaghlluwhaat.

Naqamnguq ilangi tamaakut pinighikaanghilnguut umyugwaghtuqat neghqwaaghit ukiqluteng kemgim angtalanganeng, naavluteng.
Piniightaqiinguq naallghutaqut igleghsagutaqut.
