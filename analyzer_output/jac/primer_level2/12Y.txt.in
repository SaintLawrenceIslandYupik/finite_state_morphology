Qayaghtughhaqlu Maalghuk Aghnaklu
Elqiilaam Ungipaghaa

Ungipaghaninguq imanii, aghnagnguq taakuk maalghuk uusneghem qaayngani unataamalukek uugken uka sangwaa qayaghtughhaq aliighumalghii.

Nallangighlukek tespikavek pimakek, "Kinkuk paagkuuk, aghnak paagkuuk."

Avelghaqiinaamakangat.

Maamtawhanguq, "Kinkuk paagkuuk, aghnak paagkuuk?"

Aallghan akisimakanga, "Angalqatanyaangankuk, Unayaangankuk."

"Tagitek qaaknaqamtek, aglaannaqamtek negpetegnun."

Aavgughvigteggun taakwagun ukigumalghiik.
Aallgha ugwavek iitghumalghii qayaan, aallghan kingunganun.

Igleghsimalghiit.
Nalleghaghhalek qelanghumalghiik elngaatall.

Igleghsimalghiit.

Qenwat sivuyagmelnguq ugwa ghhuuteghllagyaqminigu.
"Aa-ve-ve-ve-ve-ve-yaa-aa!
Salin kaasugniitaqestaa?"

Yuwhaam akisimakanga, "Uu-ku-ku-ku-kuuk, tekeghaghhaq tazina ivgaqumteggu kaallequkut."

Taawa igleghtut.

Nasiqluku ivgaghyaghqaq kingunganilnguq enraq, "Aa-ve-ve-ve-ve-ve-yaa-aa!
Salin kaasugniitaqestaa?"

"Uu-ku-ku-ku-kuuk tekeghaghhaq tazina ivgaqumteggu kaallequkut."

Qenwannguq aghnak ghhuuyaghtungestaghtuk.

Aanqutimalghii sivuyagmelnguq ugwa,
"Pina-aagh- ngaagh-maa-ngaa,
Piyuugh-aa-ngaa-aagh-maa-ngaa,
Yaa-a-yaa-a-yaa-ngaa,
Naagunguuq paam-na-ngaa, Quygguu
Piyuugh-ii-yaghii-yaa-ya-yii-yaa-ya-yii-yaa,
Mengaa-ghuu-nguuq-angay."

"Uu-ku-ku-ku-kuuk tekeghaghhaq tazina ivgaqumteggu kaallequkut."

Kingunganilnguq maateqwaaqun aanqusimalghii,
"Pina-aagh-ngaagh-maa-ngaa,
Piyuugh-aa-ngaa-aagh-maa-ngaa,
Yaa-a-yaa-a-yaa-ngaa,
Naagunguuq paam-na-ngaa, Quygguu
Piyuugh-ii-yaghii-yaa-ya-yii-yaa-ya-yii-yaa,
Mengaa-ghuu-nguuq-angay."

Nepiightughnguq legan, suqsughhalek uugna ugwatanganilnguq qayaani sivuyaganilnguq aga aanqaghsalghiimi tanpeghhakun ukitqaghulluni, aghqulluk.

Maateqwaaqun kingunganeng.
Taawa aghqullugulutek, iwerngaqun qulangighluku mighyaghyaqmegnegu, mighyaghyaqmegnegu, mighyaghyaqmegnegu, iwerngaqunnguq yuwhaq kaleftaat.
