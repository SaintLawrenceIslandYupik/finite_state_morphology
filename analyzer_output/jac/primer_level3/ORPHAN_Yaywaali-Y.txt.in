Yaywaali Nulightulghii Nanumeng
Apangaluum Apellgha

Kiyang uglaapestaalghiim tazingkerugllak imaa nanuut yuguyaghniiqegkangit.
Taana nagatkaqa ungipaqnaqaqa, nanuut yugsugnitutangi yugwestun nangaghneghi ayuqutangi.

Elngaatall yuuk nuliilek, pinilghii sakun allaaghhinaghqun.
 Ilughaghhaa yaywalingiighhaq yugughtekestaq ellnganilnguq nengilnguq qayughllak.
Aflengakngukanga ilughwaghhani pinitungwaaq iwerngaqun amyughwaaghem saaghwakun aghsaaghmikaatkaqegkanga.

Enkaam uksaaghmi sikuk taginghegkeni yataaghquteghllagaqelghii yuuk unangniighusighqameggneng.
Uunghaq, uyiiq apeghiighsaghaqegkangat qayughllak sikuk kaaskayek piyaasaghqaawaqelghiit.

Mekelghiiq sumeghtaghaqayuuglleghhii yugughlleghhii.
Ellngaallu uunghaghhaghmeng ulimasiimalghii.
Luuraq maligulluni nengighyaghqaaghhnaluni kayutngughhnaluni tawavek nengllugutminun.

Leganqun yugwem ilughani esghaghaa uunghiitaghtughnaluni qinuyugtaa, "Seghle­ghhalek ilughaqa uunghang­lla­ghaqeftuq sangwaangam aqsaquunaqa, uunghiitagh­tughnaqukut whaa."
Elngaatall taanastaghhiinaq qaanghan imaqaa.

Qenwat ilughaghhaan pimakanga, "Kitumun uunghiitanglliisqellunga pizinga, naangil­ngunga nulighhilngunga nayagilngunga wetkuqun nuliighpek uunghiitangllaghnakanganga."

Kii, yuuk wata saghiighquq, qinuyugtaa ilughwani uunghiitaghtughnaluni.
Qenwat whanikuyan meghnughluni mekelghiiq kagtaghsimalghii aanumalghii.

Tespikaninguq kelutangitni qilughwaaghllaget ellnginaghhaat.
Tespikegkut uqiighhiitnun uqitaghyaghtumalghii.
 Iiwen whaa kaataquq uqitfigkaminun qilughwaaghllaget mengqughusimalghiit elngaatall.
Esghaghaghsaqminiki amik qelpeghaqeftuq aghnaq whaa qineghtuq, elngaatall ineqsunaghllak.
Aghnam pimakanga, "Sangavek nangllegnaghqesin saquzin aqlaghaghllagmi nemetekestaghngaaghpek?"

Mekelghiighem ungipaataa, "Elngaatall ilughaghma qinuyugtaanga uunghiitaghtughnaluni.
Wasiwa kitum uunghii­tangllaghlleqaanga."

"Tagi iitghi utaqiiyaghtaa uunghiitangllaghnaqamken," aghnam pii.

Iteghyalghiimi nenguftuq.
Taawanguq kelutangani nanuum amiiraghllaga esghaghaa.

Elngaatall aghnam pugniighutaa sameng akututaa.
Akutunneqegsaghluku apeghiighyaqminiki sagneghllageklu sagnes­quvegaghhaaklu iiggem imaghhaghqek imightuumakangi.

Aghnam pimakanga, "Taawa apeghiightunga atghaa.
Qinuyugllataqangaten nungyaghagneng qiinqiinaghluten araghhaaten whaten 'Uunghiitamaang, uunghitameng.'
Tuunelleqamken.
Taakuk angeneghllagkek naatghem qukaakun llinakegken, tamanganun neghesqellukek.
Taakuk sagnesquvegaghhaak ilughaghpenun tuunakegken.
Whaten pinaken, 'Ang, taawa uunghitaghtaa elngaatall.'
Taaqegkatki enkaangam aanunnaketen tugunaaghanka."

Mekelghiiq atghaghtuq.
Legan iteghtuq ilughaan pilaa­taghaa, "Seghleghhalek uunghitaghtughnaqukutlu entaqun kelegyaghtumaa uunghitangllaghtekaghqani."

Mekelghiighem pii, "Kitumun uunghiitanglliisqellunga pizinga, avangilngunga sangilngunga?"

Yugwem tawanlenguut pii, "Seghleghhalek maakughsi neghlaaghpenaasi kepsughyaghaghllequsi uunghiitaq seghleghllagunaquq ighivgaghmi whani."

Qinuyugtelqinaghyatni mekelghiighem ilughani tawavek pii, "Qinunaghhalek una, sullevneghhalek!"

Mekelghiiq taawavek piigwaghluni nuukinaghluni nungyaghagneng araghtuq, "Uunghiitamaang, uunghiitameng."

Whaa iiwen aghnaq.
Sagneghet tuunii.
Mekelghiighem itghutii.
Kii, sagneghnaggaak naatghem qukakun lliik.

"Esnevaghlusi taakuk neghitekek," Mekelghiighem tamaakut kayagtii.

Taakuk sagnesquvegaghhaak mekelghiighem ilughaghminun aglaataak, "Ang, ukuk elpek neghikek.
Elngaatall uunghiitaghtaa saaqsin."

Ilughaan mekelghiiq pii, "Kii, ugumikepigsimazinga mekelengestayuwhaak ukuk kepsutkaghqaghhaanghilnguuk tagivaghagken."

"Legan qallegpenang neghi," mekelghiighem akitaa.

Esnevaghtuulluni neghunneqegsaatut.
Taana ilughaa sagnesquvegaghhaagneng tugulluni neghlukek esghaneghminikek almesiqlukek.
Amawha tugulluni neghluni esghaneghminikek almesiqaqegkek.
Mataawitngwaaghaak naang­teqaghhneghmeng.
Iwerngaqun kepsughllagngaaghmi neghyaghaak.
Aghtughyamikek, "Ii-hi-hi-hi-hii, kepsughtunga.
Taawa uunghiitaghtughqaghpenga, iluuy."

"Uunghiitaghtughnaqaqluten saaqsin uunghiitaghtaa," mekelghiighem aghsaghsimakanga.

"Yeghlegillu weni kepsumaanga," Yugwem sagnesqughhaak tuunumaagkenka pii.

Mekelghiighem tugulukek qamaglluku imaa kanaghtaa qaneghminun.
Aanulluki  sagneghet iteghtuq.

Iiwen ingaghtaquq mekelghiiq ilughaan takwaa.
Kii, enraq qinuyugtaa qemqaghwaaghaa asunnalutek.

"Liisimakegkevnga nulighhilnguunga, naten pinaluten pizin," mekelghiighem pii.

"Kitumi uunghiitangllaghtaten?
Nulighhisaquvek avanginnayaghtuten.
Whaa nuliilguftuten esghaghhu," ilughaan pii.

Qavaghtesneghitngwaaghaa mekelghiiq ilughwaan.
Qenwat qavaghtesnaqenghiisatni aanluni tespikavek taglaghlaataghtuq mekelghiiq.
Legan kaatuq qilughwaaghet qelpeghaghullaataghaa.

"Salaataghtaten?" aghnam aaptaa.

"Elngaatall qinuyugtaanga qavaghtesneghitaanga ilughaghma asunaluni, asunnalutung," mekelghiighem ungipaataa.

"Legan atghaghluten whavek kayagtigu tagliisqigu," aghnam kayagtaa.

Mekelghiiq atghaghtuq.
Iteghyan ilughwaan pilaataghaa.
"Qinu­naghhalek una, kii sullevneghhalek.
Enta pikavek qilughwaaghnun taglaa," mekelghiighem tagliisqaa.

"Ii, nutemqun peqliqutaaqagh­penga pilegllagughngaaghpek," yugwem pii.
Piluguragkiighluni aga taglinaamaghmi.
Legan kaatuq qilughwaaghet qelpeghutaa.
Iteghyalghiimi elngaatall aghnaq piniq kakiqeftuq taawa.

Yugwem ingaghhunnaqutkesaqminigu aghnaq.
Aghnam piiqsaghanguq, "Qinuyugtaghpenga ingaghfiknaanghitamken, ingaghlluten qavaa.
Ingaghfiknaanghitngwaaghamken."

Ii, yugwem qinuyugtaa.
Pilaataghaa aghnam, "Qinuyugtagh­penga ingaghfiknaanghitamken naqamallameng ugwingighhaqa kaana nuliighpenisaqan ingaghfiknayaghamken.
Maaten kana aavngaaq neminituq, iqitngaaq."

"Temngi piiten aleghqughllagluku nulighqa taglaghtunga.
Qaviisqellukek pikaqaqa," yugwem pii.

"Tagiightenqun kelguvikaghllaken," aghnam pii.
Nanilghagni makregsaqminigu reghightuq kanavek nenglumun.
Esghaghyaqminiki kana ugwatangani ilughwaghhani atkuwhaghmineng uligluni enmis qavaghaqeftuq.
Nuliinillu esghaghaa ellnginaaftuq.

"Enta sangulukek pizikek allakaghmetuk teskankuk.
Whangkutung allakaghmetukung.
Ingaghteltung," yugwem sagiqutaa.

Qenwat aghnaq talliikun tangyeghakun tuguluku sayugsiighluku lliighaa yugwem.
"Kii, yuuk una qinunapigsimaa," aghnaq piiq.

Nanuum amiiraghllaga aghnam aalluku yuuk ugwiighhaa, tuqutaa.
Taagken yugusii mingllilluku atkuni mataghlluku tawantuq.

Taagken unaami qenwat nighugtaa.
Ilughani iteghyaghqaq mekelghiighem qelanqaa.
Mulunginaghyan qenwat aanluni qilughwaaghnun taglaghtuq.
Legan kaatuq whaa amigem qelpeghutaa.
"Naagu ilughaghruka pengegluku qenwat esghaghyaghtughaqaqa," mekelghiighem aghnaq aaptaa.

"Esgha taanata ilughaan," aghnam kelguvikaa, "Ilughaqegken legan qivghuksukuvgu qivghuksaghqaqegken.
Qinuyugsanga taawa qinukuumaaqa.
Whanga yugunghitunga esgha taana amiiraqa.
Aygughllequnga nemnun sikuk maalkiinaqayek, maani kiikaatkagunga.
Saama nanglleklutenllu aghuliighvikamken whani."

Mekelghiighem pii, "Maliggnaqamken kitumqun aflengak­linga.
Taawa qinuyugtaqnaaghaatnga maantekuma.
Elngaatall nangllekistekamken elpek."

Aghnam pii, "Maliggnaqngukuvnga sameng sanqutaaghhaghmeng guunniighukaghaghmeng  avelghaghpenang kelqelghaaten."

Mekelghiiq atghaghluni yataaghquq.
Amennguq mekelghiiq ughluvellgaaguq.
Ughluveni, saningughtani tuguluki taglaghtuq.
Taam aghnam amiiraghllaga aghiqngwaaghaa qayughllak atuqnaqegkanga.

Aghnam aasaqminigu amiiraq leganqun nanughllaguftuq.
Taawa unugmi aanlutek aygumun aghulaquk.

Esnevaghyamek mekelghiiq nanuum sigutegmi akulegkenkun aqumesluku pugwimutaa.
Pugwimutaaqegkanga, pugwimu­taaqegkanga sikumun kaanneghmegni uugllutek piyugmeng lliighaqelghiik.

Igataneghmegni nanughllak unangnineghmini neghsameng unakengaqelghii.
Iwerngaqun mekelghiiq neghesluku aminaqegkii ellngan qamaglluki neghaqegkangi.
Tawaaten kiyaghtekak.

Tagtalmi sikugnitkullaaghllaglutek qaallgutaa nanuum, "Amenam taawa meghnughtunga.
Meghnutamken, tuqlughinaqunga kugwemneng paayghesqellutung.
Imani aliiqata kuug’ghenka tallughyugyaqunang kakavyaqunang.
Payeghnaketen gginiit qukasalegluki esghamakluki sanaanghitaaten tawaaten pikuvek."

Nanuum taawa vuusleghet uqiighat anigunga iiggaa.
Sugrugwegni kanaghllukek tawaavek kii ugwinighllagaataghluni sivuglluni igleghtuk.
Tazinganiqaaghaq tawaatengwaaq alla pilaataghtuq.

Pingayiitangani tawaaten pillghem kii sivungat aga pengetaagteghllagaa qapraguteghllak aliighsugnituq.
"Taakwa taakwa paayghiinkung, kugweghma taakwa paayghiinkung.
Aatak pisqellemtun pinaqelghaaten," nanuum pii.

Tughwaaghyalghiimi kii, nanulghuteghllaak pangalgutaqeftuq.
Legan mekelghiiq taagken nanuum saaghwaneng aqfaasnaq pisqellghatun paayghii sumeghtaghamaghmi, "Siingenllu tuqukaalghiinga neghipiglluku."

Kii, kaatulluteng mekelghiiq quyaksaqmegteggu nanuut nagun ipa sugrugmigaqaghllitgu alungaghtaqluku.
Nayagtengllu taana kaalluku quyaakaat.

Mekelghiiq elngaatall nanuum qaaynginaakun aygughtuq.
Nemeggnun kaatutaat.
Nanulghuteghllagnguq tamaa.
Ataasighnguq taawa aangepigteftuq.

Itghutaat nemeggnun mekelghiiq.
Atkuteng mataghqughyaqmegteki yugughquutut.
Uglaghyagaghllaguftut elngaatall.
Ugwatanganiteftughnguq taawani nanevgaghllak sananiqaq.

Tawaten tagtalmi aghnam pimakanga mekelghiiq, "Ugwikaghqalgunga qaga.
Nagaqughtunga ugwikaghqamanguq aqelqaghniighnaqaaten, tuqunnaqaaten nuliighqani wayaghnaqniluku.
Whaa unaminginaq legan kelegnaqaaten."

Mekelghiighem akitaa, "Qayughllakqun pilanga.
Elpek nangllekestengiighhaqa maligtekaqegkemken tuqumatkennaluten.
Legan yugusiqa peglluku ayuqaqa."

Unaami qakma mayughii iiyiitnun.
Kelgiyaghtum pii, "Naagu mekelghiiq tesqamna aqelqaghsi nuliighqiighnaqegkaannguq kelegyaghtiisqaa aglaghlinguq aaghqutaannaqaa.

"Aa-a, aglaghnaqunganguq," mekelghiighem kiimsighaa.

Mekelghiiq pilugugtuq.
Nanevgaghllagem ugwategnilnguum qaallgutaa, "Kaamgegka ukuk aatikek qiighniilnguuk."


Mekelghiighem esghaghyaqminikek ii, nanuum ighughllagi itegaghtumaghmeng.

"Naka whateteghngaaghma pinaqunga," Mekelghiighem pimaan aanuq.

Mekelghiiq maliglleghaataat aghnam kugwelghutangan.
Ii, yugllaguftuq qerngughtaaghvik  kanglluteghllagluni ayuqeftuq.
Taawanguq nanughnaggaq talliikek naflumun kenleklukek melqiiteghllakak.

Qughsatkughnaaggaaftuq uteghpaarkitaghaqeftuq.
Elqunevragllagek taawa saaghwani.

Mekelghiiq ellnga legan whateghllugwaaghulghii qughsatkughllak kaasaghtughluku aghuliightuq.

Mekelghiiq qughsatkughllagem pii, "Tamaakeraaghinaq nuliighqaqa wayaghtesneghmeng pilunga tagsiqlighamken.
Taawa nanghiqaghluki wiin aghniighnaqiit.
Enankin nanghiighutaghllutung entaqun itagnaghyaghqaalghiikung.
Kayaalqegkuvnga taawa aghniighlleqegkevnga.
Aamtaam whanga kayaalqegkumken paninang whanga nuliighqaqegkegka."

Qughsatkum mekelghiiq pii, "Kelengatiinga aangqaghhamneng whaken milughnaqamken."
Taagavek aglaqaghluni miluyagaghpaghquyalghiimi uka aqfayngwaaghyalghiimi.
Kaallukek elqunevraagek tallimineng pategyaqminikek uka leveklutun mekelghiighmun tagistaak.

"Natenqun pilanga siingenllu kayaalqesaghqaqegkanganga," mekelghiiq sumeghtaghaghtuq.
Taakwantaaghaghlukek paasqamaagkenka itegamineng akiqaghyaqminikek elqunevraagek pelimnneqegsaghlukek kagimtengngwaaghlukek.
Legan kagimleghwaaghhaalutek ifkaghtuk.

Kii, aganguq iisqamsuwhangunani aglaghtuq neminun mangteghaminun qughsatkughllak.

Ii, kayaalqenniluku qughsatkughllak mekelghiighmun elngaatall esghapagyaq araateghllagtuq.
Aghnam kugwelghutangi nemeggnun aglaghtut mekelghiiqlu taana.
Iteghyata nanevgaghllagem taawum aaptii, "Qayughwam natetutak?"

"Aangqiighumaa mekelghiighem umiilegput tazinga.
Aangqakek kagimsimaak," naliita kiimsighaat.

"Taawa yuwhaat tamakut maalghuwhaghneng ighullgaat, inglungunghitut."
Taakwnanguq legan mekaa nanevgaghllagem, "Inglungunghitut!"

Unaami qakma keleglaataghaat mekelghiiq, "Yuwhaghnguq esqamna aqelqaghhaghsi aglaghli aghniighnaqegkaannguq estaghaannaqaa."

Mekelghiighem kiimsighaa, "Ahaa, aglaghnaqunga.
Natennaqlaataghta estaghaghvik."

Nanevgam ungipaataa, "Estaghaannaqaaten meghmun ayuqelghiimi pennami.
Tesaama meghem teghhanitut pingayut uyghaaget.
Ataasiq teghiglugwestun angkaaq, ilanga qetgaghwaaghtestun, enkaam pingayaat angtaaghllagestun.
Tazingum umiilgem taana qukaqliq meghmeng aliightestaghtaqaa palaghhaghmeng ayagaghhneghminigu teghhaaneng samaken."

Nanevgaq pilaataghtuq, "Nukalpigaalunga whanganginaghma qukaqliq taana weni ghhataghteghpagaqaqa megheng.
Aatak naten pinaqelghaaten.
Ayapghaatagka ukuk aatikek."

Mekelghiiq piiq, "Yeghlegillu tawaateteghngaaghma alla pinaqunga."
Taawa aglaghlaa­taghtuq.
Pennam qagughrugwani uteghpaarkitaghaqeftuq qughsatkughnaggaq.

Tawaatengwaaq pilaataghaa qughsatkum, "Kayaalqegkuvnga aghniighlleqegkevnga, aamtaam whanga kayaalqegkumken panineng nuliighqaqegkegka.
Esghapagnga tawaten pisqelluten maghyaghqunnaqamken."

Qughsatku pennaneng aga estuuq meghmun.
Legan aga naagu taluqaghtuq.
Esghapaguteghllagem esghaghaat qetgaghtestun uyghak angkalghii aliqapigesnaghluni aga kalevuq.
Taawa nuugluni uugtuq.
"Haa, elpegngam," kayagtaa mekelghiiq.

"Giniwan whanga pinaanghilngunga tawaten," mekelghiighem akitaa.
Iwerngaqun asighlluni qepqaghtughluni estuuq.
Aghvequtem angtalnganeng samavek teghhanun kaatqaghsalghiimi taawa uyghaget pingayut.
Taana maaten aliqaghtekaa qughsatkum kefkaghyaqminigu imani uqengestaghhaaguq.
Taana angeneghllagat angtaaghllagestun angkalghii aatakqun ayagaghsaqminigu quulmun meghmeng ghhataghteghllagaa.

Aghnam kuug’ghwita ukigaghfikluku mayuutnginamaan mekelghiiq.
Taawa iisqangunani aglaaghaqelghii kayaalqenghatni qughsatku.

Taawa ighivgaghyagu nanevgaghllagem qaallgutaa mekelghiiq, "Unaami piqaghhnaqaaten entaqun."

"Qayughllakqun pilanga neghipiglluku tuqukaalghiinga," mekelghiiq akuzilaataghtuq.

Unaami qavaghluteng aghsagu keleglaataghaat mekelghiiq.
 "Tesqama aghniighnaqegkaan ingum aqfasqaa aglaghlinguq wawerngannaqaanguq.

"Ahaa, aglaghnaqunga," mekelghiighem kiimsighii.

"Taawa piqaghhnaqaaten," nanevgam pii.
"Sullevneghhalek atkuka una aannaqiigu enta qiighnalghii."

"Yeghlegilluu, itagnaghtunga tawateteghngaaghma," mekelghiiq pilaataghtuq.
Ughluvghhani yataaghqelluku kelqelluku aglaghtuq.
Kii, pinqusimineng pagsinga uglaghtuq imani.

Taawa elngaatall nanuq uteghpaarkitaghaqeftuq saagrukegllagmi sangighhiilngughmi.
Kii, inglugtun yugllaguftuuq pagsingateghllak.

Taawa kaalluni ughluveni taana yataaghqaa mekelghiighem.

"Kingulighpigaguq una pilqa.
Kayaalqeqaghtekumken taawa nuliighqaqegkegka whanga, nulighqelleqegkegka.
Kayaal­qellaataquvnga salungaqun pilanga," qughsatkum pii.

Tawaaten piluku mekelghiiq ii, tazingapighqaqaghluni qughsatkughllak ugwiinighllagluni, ugwiinighllagaataqaghluni  sughugyaqminigu uka elngaatall.
Legan ulmighulluku utaqalgiighaa mekelghiighem.
Liisimakngwaaqanga angvangha reghilnguq.
Iwerngaqun kaasaghtungestaghluni qughsatku agitaghsimaghmi ighighnnaqngan angvanghakun pitegtaa.
Leganqun aaygunga aga iitqaghtuq.
Nagneghyalghiimi aga sivutmun ullghitaghtuq.
Tuqungwaaghluni aghuliightuq.
Taawa tuqutaa.

Kii, pinqusighmeggneng pagsingalghiit elngaatall araghaat.

Mekelghiighenkut aghnamllu kuug’ghi aglaghyata nanevgaghllagem aaptii, "Qayughwam aa natetutak?"

"Tuqusimaa, mekelghiighem tuqusimaa.
Umiilgiisimaakut," ungipaataat.

Nanevgaq akuziiq, "Hiik, taawaa maalghuwhaghneng ighullgaat yuwhaat inglungunghitut.
Tugumiighhiit guutu­tangit suvinaghtuut aqnighnaghtut.
Samikneghmegtekut ilangani malighquneghmegtekut iyeput tagitugughtesteghllagaqluki aawmeng qesitestaqluta tawaaten aneghtekaagunga whanga anglinghhaalunga."
Anagikusighllaguftughnguq arekull.

Ii, pilugugtughtuq nanevgaq.
Aanluni nenglum qaaynganun mayughluni araquuq, "Nunalgutemni maani nagaatengnga, nagaatengnga.
Umiilgiisimaasii amyuqetaatkestezi kagpagumaa aqelqam.
Pinighiyulghii pinighilghaaq, aklungighiyulghii aklungighilghaaq.
Sallgughiyulghii legan itemuq taawa.
Avangiitusi, amigighwaaghtengiitusi."
Tawaaten akuziluni iteghtuq.

Mekelghiiq nangllekistemineng nulightughtuq.
Tagtalmi ighnengumalghiik.
Naqam enraq veghunnaqutkeghllagaat mekelghiiq nenganun nulighhallu ighneghhallu maligullukek.
Enkaam qanimakangit sakighiita aglaasimakangit.

Nanuut yuguluki mekelghiighem kiyaghilgutkegkaqegkangi.
Tamaaken apalluqluku yugwestun ayuqniqegkangit.
Tefaay!
