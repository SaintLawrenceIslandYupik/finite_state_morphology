SULPIK NULUGHYALGHII
Tengutkalgem Apellgha

Aghvaghllugllak siqineghllugllak.
Sulpik manughameggni pilagtughvigegni aqumluni savighhwaaghaqaanguq unaghsighhaq.
Neghsangllaghnaqutkaqughnguq atami naangqumeng neghsangllallghatun.

Savighhellgha ifkaghaqelghii qenwat kamelluuwhaghqeklu savighhelleghllagughtuk.
"Aliinesaggaq nulughyaghyaquma," sumeghtaghaamalghii, "nulughyaquma iqalluggnayan­ghi­singa."

Semqatwhaligni imeglukek estegmiglukek atami nuluusii ivaghyaghtuumakanga.

"Samengam iqsaknaqsinga," sumeghtaghaamalghii, "saghyal­ghutami naalkunnayanghisingaa."
Ivaghiyalghiimi iqsak naalkumakanga.
Nekegsimakanga nuluusikun.

"Una iqsak aghsaan aangepigta," sumeghtaghaamalghii, "iwerngaqun sameng alla pilanga, entaqun iqallugni iwernga takumsunaghtuq."

Esnamun atghaamalghii, iggaarqitaaghumaghmi ighungiighhaghqek takestaaghhaak, eslegmaruggaak.
Nuluusiq uyamiga piisteghllagluni iqsaga piyullghakun aghulasimaghmi.

Esnamun kaalluni miluusimakanga iqsani.
Meq qateghllugllak iqsaga awavaqaaqun tekisimalghii.
Aqumluni utaqiimalghii.

Qagivzeghaghhaat ayemaatallghita, siqinghemllu maatneghan qavaghnistaa.
"Qavangsiyaquma," sumeghtaghaamalghii, "Iqallugwetluwha qavaataqenghitat."

Qavaghluni qavanguumalghii aangelleghpigaghmeng iqallugmeng esghaghaqegkemmineng.
Elngaatall seghleghllaguftuq.

Qakemkuni, iqallugnaaqungiighhaam uzivgaghaqeftaa iqsaga.
Iqallugnaggaam kaasaghtughaa iqsagrugllaga, papasqitallghan meq imaghllugtaa repall.
Taagken nalugutfikumakanga iqsaga.

Sulpik upum taghtughaghsimalghii.
Elpengyalghiimi nekevghaftuq, saam sayugwaghsimakanga nekefqaghtesluku.
"Uwhiiy!" Sumeghtaghaamalghii, itagnaghnayaghtuq iqallugsaquma, saamna entaqun qavanguqegkaqa iqallugpagllaguuq.

Sayugwaataatkallghuughumalghiik.
Sayuvleghaqaghneghminigu, iqallugwem sayugwaghteghllagaqegkanga.
Qenwat qagivzeghaghhaghnun kaasaghtughtuq.
"Ugumi..." akuzimle­ghagh­tuq, "Iqallugwem yeghlegi whanga entaqun neghnaqaanga."

Iiwenllu meghmun kaannaqaquq, esghaamakanga ilakumtaani, Aallgutaq, ukigaqeftuq esnamun Honda-gmikun.
"Aallgutaaq!
Sukatepestaaghluten tagi!
Kayusiitinga!" araamakanga.

Aallgutaam esghaghyaqminigu Sulpik sayugsiilghii, tazingavek sukeravikumakanga.
"Sukalluten!"
Sulpigem pimakanga, "Petuggu una ullghitaghpegun."

Iknaqngiighhatek qamaglluki sayugsiighumakangat, petukaghsimakangat ullghitagnun.
Uughqaghtaallutek igleghtesimakegket ullghitak.

Mayuutkelluku esnam uusneghwaaghanun uteghmun esghaamakangat gginaa meghmi kayullunaaghllagem.
"Iqallugunghituq!"
Aallgutaam pimakanga Sulpik, "Sangaawatuq?"

Sayugyaqmegnegu, ggutelegllaguftuq.
Iyeghllagkek neghsam iiyngatun angkalghiik elkegkenun ayuqlutek.
Salluugwem qaanghani, ggutangi tawaten pilagtuusighpagem ggutangatun ayuqeftut.

"Entaqun taglaatefqaan piyaqumtegnegu."
Aallgutaam pimakanga Sulpik, "Neqniitesugnitepigtuq."
Sulpigem taawa kayutami neqnii suumqenghilkanga.
Takuyunghitngwaaqaa.

Aleghquusimalukek, salluugwem aglugni taghpaghteghllaglukek uumgaghsimakek.
Uskughwat sakequmalghiit.
Upughluni Aallgutaam igleghaghteslukek ullghitak mekelghiighhaak qeteghaghtevziimalghiik.

Naallghwaaghpagsamek uteghmun esghaghyaqmegnegu, salluuk aga naghullgutaqeftuq angtughhaastun niinghullghiistun.
Meghqun tekisalghiimi siqfallaguuteghllagumalghii.

"Seghleghhalek!"
Aallgutaq pimalghii, "Ima anagiighpung."
"Nakaa," Sulpigem pimakanga, "Whangkutung anagiinkung!"
Mekiitlegteghllagumayalghii!
