Sikiggaam Puughneqguutkanga Meteghllugruk

Ayumiim Ungipaghaa

Ungipaghani imani, taananguq sikiggaq meteghllugwem neghevziqaa.

Ataasimi aghneghmi, Meteghlluk tengaamalghii pagani asitmun ivaghimaghmi neghyaghqameng.
Sikigennguq ellngani elngaatall neghyugnalghiit.
Esghaasami yagtaghaamalghii.

Esghaamakanga sikik riigtemineng aanluni navek pangalelghii.
Nalughqaghsimalghii riigtengan manungakun.
Sikiggaq tagiluni iteghyugllagngaaghmi kiyaghsimalghii qayughllak Meteghlluk tawanlenguq.

Taagken Sikiggaam iteghnaluni puughsugumakanga.
Aapsimakanga, "Meteghlluuy, aghulaaqsiin?"

Sikiggaam aawallu Meteghlluk puughtaghsimakanga.
"Aa-a, aghulapestaaqayuguunga," quyaaghaghteghrugumaghmi Meteghlluk aangghaghsimalghii, "aghulanayaghtunga legan whaa."

"Aa naqam!" Sikiggaam pimakanga, "Atuutaghllaken.
Aghula."
Taagken atuusimakanga iiggmineng saguyaqluni:

"Qung qughlung qughlung, qung qughlung!
Qung qughlung qughlung, qung qughlung!
Qung qughlung quneghtepallaghqaaghluten,
qung qughlung!
Qung qughlung avleghtepallaghqaaghluten,
qung qughlung!"

Meteghllugrugnguq aghulamalghii yaagpagtaghtaqluni sighlamalghii atuusatni.
Sikiggaam atuutmi quneghqennallgha kaasagu, Meteghlluk quunghaghsimalghii.
Quneghqelluni elngaatall aghulamalghii.

Sikiggaghnguq atughllak, whatennguq pimaghmi lliightuq, "Itegan inglunga quulvani, qughlung."
Legannguq Meteghllugwem itegani quulvaghaghteghruneghminigu paagguqaghaq.

Sikiggaq sukanghhaghmitun iitqaghsimalghii taam aghulalghiim Meteghllugwem ighugkenka akulegkenkun.
Meteghllugwem akuqaghyaghaa yaghlegi paapgiinaa akuqamakanga, sakequmakanga.
Iwernga Sikiggaq iitqaghtuq sakeqelleghmeng papelighluni.
Meteghlluk unitqaghsimakanga paapgem sakeqellghaneng tugumiighluni.
Aglaasimakanga.

Riigtemi ilungani ngillegrugsimaghmi iilqumalghi paapgiinniluni.
Qiivumaghmi ataasiq avaqutaani pimakanga, "Natungam sikiggaq paapgita?
Aatak veghhnaqsaghtuqaghhu paapgaqa Meteghllugmeng.
Qikmimnguq iiynganeng naveghlleqaqa."

Meteghllugwem nenganun sikigaghaq aglaghluni pimakanga, "Naama papeni veghutesqelluku aaptesqaaten.
Naveghlleqaanguq qikmim iiynganeng."

Meteghllugwem pimakanga, "Tuuneqaghhnaanghitaqa paapga.
Saamallu qikmim iiynganeng pituunga."
Aglaamalghii sikigaghaq naani ungipaasaghtumakanga Meteghllugwem kiimsitanganeng.

"Kii, natungam sikik paapgita," ngillegtepiglluni sikigaghaam naanga pilataamalghii.
"Enta aatak ungipanneqigsaghtughhu neghsam iiynganenguq naveghlleqaqa paapka."

Sikigaghaq aglanqigsimalghii Meteghllugwem nenganun.
Taawanginaq waakepanghillataghtuq naavghusaghqaaneng Sikiggaam.
"Yaghlegillu whaa iyetuunga," Meteghllugwem pimakanga sikigaghaq.

Sikigaghaq aglanqiglluni naani ungipasimakanga Meteghllugwem kiimsillghaneng.
Sikigaghaam naangan pimakanga, "Enta ungipasaghtughhu whaanguq naveghlleqaqa maatenllaam neqnighrakegtameng.
Ungipaannaken naghuyam iiynganeng tuunelleqaqa."

Sikiggaam avaqutaghhaa aglaghlaataamalghii Meteghllugmun ungipaannaluku naghuyam iiynganeng naveghhnaaghniluku paapgaq.
Meteghllukrugwem kiimsiimakanga, "Naveghhnaanghitaa papeni naghuyam iiynganeng, yeqaytuq aa, yugwem iiynganeng.
Itupill tamanameng naveghtesnaayaghaqa!"

Aglaghluni sikigaghaam naani ungipaasimakanga wetku yugwem iiynganeng naveghlleqniluku paapga.
Naangiighhaa iilqamiqngwaaghluni pimalghii, "Kaay seghleghhalek, nakenngam yugwem iiynganeng pikengnaqsinga!"
Sumeghyalightuq wata sumeghtaghaatkengngiinaq.

"Emaay," sikigaghaam naani pimakanga, "sanganmi ivaghinanighestung mekestaghhaghmeng uyghagmeng yugwem iiyngatun ayuqesugnilngughmeng, tawatenwha puughhnayanghisteggu Meteghlluk!"

Sikiggaam avaqutaghhani tuunumakanga qaliqenghaaghhaghmeng aqeftaghaaghmeng, pimakangallu saghnayiisqelluku iyesugnitaaghmeng uyghagmeng.
Uteghnighyan aqeftaghaghhani esleqluku uyghagmeng, naangan kevgaqlaataamakanga Meteghllugmun.

"Meteghlluk, Meteghlluk, ang taawa piyukegkaghpeneng yugwem iiynganeng tagitamken!" kaatqaghutkelluku sikigaghaam pimakanga Meteghlluk.

Efqughqwaamakanga elngaatall Meteghlluk.
Meteghllugnguq pimalghii, "Kgwugg, tamakenta esgha neghyugwaqelghiinga!"
Akuqwaamaan aqeftaghaaghhaq sikigaghaghmun tuunumakanga naangan paapga.

Aga sikigaghaq neminun sukatngwaaghluni aglaghaghsimalghii.
Naani pimakanga, "Emaay, taawa paapgen!"
Naanga quyaapiglluni papeni aatqaghsimakanga aga paperegtinginaamaghmi.

Inga nemini Meteghllugrugwem qelpeghlluku qaliqenghaaq aqeftaghaghhaq nusugumakanga ataasiq uyghak iyesugnilnguq.
Taagken iiggmini ullghitaperegwaaghtesimakanga.
Neqnighyugwem angtalnganeng qaangha meghaaghtuqumalghii.
Aga qaneghmigaghtaanguq, imaninguq aqnighnaghhalek, kangruguteghllagumalghii C-R-U-U-U-N-C-H!
