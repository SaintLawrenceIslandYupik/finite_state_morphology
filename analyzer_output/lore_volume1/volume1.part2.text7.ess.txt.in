SANQUTNGI AGHVEGHNIIGHEM
Qavalghaam Apellgha

Tamaakut whaa aghveghqutaqaqegkangit tuugkaghllaget, aghveghqutaan'ghisaghtut.
Ighlleghutnguniiqiit, ighlleghutmeng aatqut.
Elngaatall aghveghqutan'nguq esghha taakut uyghaget, ighlleghutem savigtii.

Tuugkaatqun giimalgulghiit whaa kinguliighaam tuugkii saviken'ghaaghmeng.
Ighlleghutnguut tuugkaghllaget taakut.
Taakut elngaatall uyghaget ugmestaaghhaat aghveghqutaagut.
Ukimallellgaawaqut ilangi.
Sivuyagtem quunpeng nasami nungightengakun petugluki, un'gaani.
Nelegtengngwaaghpenaki whavek ighlleghutmun, sigiqnayukamiki kelengakem angtalnganeng.
Wetku whaa aghveghmeng pinaqneghmeggni neleglluki pikayugiit.

Enkaam taakwegkut ighlleghutem kiwakaghaanilnguut amalka giimaghllaguut, kuukghuniiqiit.
Angtughpin'ghaghllaget nuvugyugsaqat whavek ighlleghutem tunutanganun.
Kuuket amalka tungii.
Amenqun saavget maakut tungilget.
Tamaananguut.
Kuukghuniiqiit.

Elngaatall uniilliighaghsaaqat tukaghtes taakut.
Peghngaghmeng nuuvulluteng taaggun, peghngaghllagmeng tuutgulluteng kakitutkat saviigat maklaget tapghaghrakaaqegkangit maaten.
Kingwaaghuut aatghi.
Taakut tukaghtenguftun'nguq tawaten tuutgutkat uniilliighaghsaqat awataghpagmun taalegmun ayuqelghiit.

Elngaatall kukegmun tawavek aatesluku, taaggun putuluteng keniqaatelguniiqii, amalka tekeghmigutestun ayuqelghiit.
Uun'ghaam ilangi tekeghmigutelguut.

Elngaatall uglaalluki nenglluki tawavek keniqaatmun aatesqaghtaqiit, uglaalluki nenglluki.
Elngaatall quunpeng taakut taawa tawantaqut upen'ghalqusiq.
Ayagmun tawavek kumlumun nemghutkamun aatesneghmegteki uglaalluki, taawa quunpeng nelgaqut peskugsigatut, quunpeng tawantaqut.

Quunpeng kenneghmeggni, saavgumiighwaaghluteng amalka, taawa taakut quunpeng aatezngalghiit ayagmun ayuqelghiit. 

Taakuk elngaatall tukaghtek kangilget, taalegmun tukaghtek ilaallutek amenqun awatiitegnekun ilalluteng qillghutkayuget.
Awatitnguut.

Taam kingungiighaa tapghaq taana, taana tapghaghrak, tapghaghragmeng atelek, unkuuvak.
Miglegrungiiyaghngaaghmi qukiinaani.
Miglegrungiit elngaatall ayveq aghnaaghan'ghhaaghlluk, taghnughhangen'ghhaghlluk miglegrungiq.
Tamaananguyaghngaan qukiinaani tapghaghrangllaaghaqut kelevluki two and a half inches eslegkakiita.
Tapghaghragmeng elngaatall aatqus tamaakut unkuvaget, miglegrungiit.

Taaggun ineqerewaaghem kenlengakun umullghakun uziftaqiit.

Elngaatall taakut kiwaakaghii tapghaat, pingayugulghiit ayumiim awataghpagi.
Kingwaaghmeng aatqut, elngaatall maklaget, saviigaayaghngaaghmeng, meqesiqaayaghngaaghmeng.
Kingwaaghmeng aatqut, kingwaaghuut.
Unkuvaget en'ngaatall tapghaghraguut aatghi.

Taakut awataghpaaget.
Sivuqlighpiigaq aangelghii, tuunglighhaa amsakelghii, tuunglighhaa qazigyaghaayaghngaghmi qukiinaani, kingwaaq.
Taalek, Akuula, Kingwaaq.
Taalguut sivuqlighpiigaat taakut.
Uughqwaaget, aghsaan aangepagllan'ghilnguut.
Tegastaghhiinaat awataghpiiqiit kiyang.
Iitek aghnatlu awataghpiiqiit amlengi taakut qaghrilghaghluki.
Qaghrilghaat ilaaghusit unaghsit iimlluteng esneghrugi.
Enkaam qamagun ilungakun kakiluki esneghrugi uzimun tawavek amalka ilaaghmun kumyugtaqiit esneghrugi qamagun qulighneghikun.
Elngaatall nemghaqiis taakungi iimneghqun taaggun.
Qaghrilgham esneghruga uzimun iimngalghii.
Asightaqiit taaggun nenglluki.
Qaghrilghaagus taakut.

Enkaam qepluki inglugtun putukghi itegaan qevuulluki nenglluki tawaten.
Amenqun naflughhaa putukghan.
Kiwakaghaakun qeputaqiit putukghi inglugtun enkaam uullneghmeggniqun sasqughhaawaqelghiit.
Eltuqsamaghmeng ayuqut.
Taakut ama sanqutmeng aatqut.
