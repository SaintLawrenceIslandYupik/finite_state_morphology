SIVUGAM KIYAGHTAALLGHA AYUMIQ
Uvim Ungipaa

Elngaatall liisalghiinga, liitelleghma kenlenganeng taagken mangteghapiperegwaaq.
Nenglum ulimallghanun nuughtuutkaagunga.
Nallukanka enkaam.
Iwernga iignallu Qaygeghtaankut mangteghiita ukakaghaanilnguq Waamquutem allgeghvikeftaa.
Sallghitkanighluku natanga, katumllu neqelghutaluggamta nallangani, kaay, naavngwaallghilnguut, qakemnallu peghukaq naavngwaallghiteftuq.
Taakut esghaghu.
	
Mangteghapigllaguftuq, ilangi sama meghmun lliightuutut esghallghenka, kiyang maalghuk.
Taangyatenkutlu, Anangtinkutlu teskananlenguut.
Anangtighllak, Paanga anglistekaa.
Enkaam whangkuta kanansaghpetukut angyilghamnni.
Enkaam ugwakaghamnni Temkeruunkut.
Ingakaghiitni Qanenguunkut, qeghaluget tazingkut kekaghiitni Nemaayaankut, un'gantusaghtut.  

Qaasqaq un'garugllak.
Uughqaghtaaghtaqeghngaaghmi pingigalnguut qaasqamun taakwavek, tesamantengnginaghaqut.
Tamaani entaqun allangughtemllu aaskellikaalghii.

Enkaam taakwani akilighneghani Taangyatenkut sama samavek lliighumaat.
Kelukaghiitni Anangtinkut.
Enkaam kelukaghiitni Aymergenkut.
Enkaam taakwani tazikaniqaaghaq Eghqaaghaankut, maaten ikegkut Iirgunkut angyaghwaalghutiita kekaghiitni.
Ukakaghiitni enkaam Siivaghhaankut, Maasqem atanga.

Enkaam taagegkut Qiwaaghmiilghutnguut.
Nalugvigem amenqun uyghagaatat taagegkut.
Ilagaasimankut, Uqengeliighaankut, Nguungayankut esghaghteghanka.
Mangteghapigit taagantusaghpetut, llangaqa maaken aaftaghaghluteng taagavek.  

Enkaam taakwna entaqun Uzivusiinkut esghallemni uga mangteghiit aghuliitut, nayaas taana.
Kelukaghaat uuknanga paqeqraggiisaghtuq, mangteghaqraggiisaghtuq, nunatughllagyaghtuq.
Kiyang ukantusalghiit, iwerngaqun taawaniqaaghaq Saavlankutlu, Aghillugenkutlu, taawani maaten Ayapghutem nayaani.

Taakwani saaqwliqutaghluteng taan'gani imutem qaayngani iwhani, Minaankut.
Tazingani Asunaghaankut, Piinteghllankut, Uwetelenkut, Quwaarinkut, Kinguwaaghhaankut, Qenaaghaankut.
Uwaliit uwani maaten angyilghaghvigit taawani.
Tawatesalghii taakwna nunaghllak.
Iwerngaqun taawani Atayaghhaam guygungan nalighneghani Kuulunkut tawantut ellnginaghhaghmeng.
Ketfaqaani tamaani mangteghat tamaa esghaghteghanka.

Taagani aghneghhneghtuqanga, Ayuwighsaatenkunillu, Neghyugenkunillu.
Taakwantusaghtut ketfaqaani.
Kiyaghneghuneghtuqakut taagani.
Mangteghapiperegwaaq.

Ayumiimqun tanpiqayugi, tamaana.
Aangelghiim whangkutaqun aangeghllalghii mangteghaghput.
Tallimawaaqut tanpeghhet.
Sayet uugkut amenqun qiipaghaghllawaaqelghiit.
Aghvilqelluki sayet taawegkut.
Tawatetaqut.
Tallimaneng whangkutaqun tanpeqaqut.  

Tagsighaperuwaaghmeng niightulghiistun tawaten putut ataasit aflukaqluki niightughteghaqegkangit.
Kisaatngi sangi uyghagmeng uqigkusighluki, qayughllak upenghanghani kineghmun lliinghani, masaaghinghani tuquuqaatkaq tamaana niightughviga makregaghtaghtaquq.
Kii, kineghmun sayugi entaqun iknaqepigtut.
Tamaakut malighqutaamat uyghiqat itagnaamaaqelghiit uyghaget atiit.

Nenglulluguyalghii iigna naghaaghvigllak, ulapnaariqfigllak uyghagtuqaq tazigna Qellineq.
Qerngughfiguyalghii, legan iiwen qellighllagluni naghaaghvigem ulapnaariqfiga nukalpigam.
Whangkutaqun malikruutaghtaqunga mekestaanghitgun tamaakutgun piightaqukut.
Esgha tamaakut uyghaget aangepigtaqut, Neghqutemnguq tagitkaqaqii.
Entaqun iknaqepigtuq.
Kuulet estamat esgha maakut aangepaaghrulleghpigii akmakayugii, entaqun hundred pounds-nguut.

Amavek ivgaghnaqneghmini mangteghasqwaaghqani Sivugnaghmun qamagtengngwaaghluku akmakayugwaa.
Kii, iknaqepigtuq taawa.
Inganlluki esghaqaamaaqa naten imani tullumget eslegkakaat.
Aywaaneng anuqlin'ghani amiirat iqugikun petugluki, saaqaki ulugaqakillu.
Kii, aghneghhutkaqii mataghmi tawaten.
Qayughllak uvinegtupigtuq.
Inglunganun aghvightaqluki aghneghtengngwaaghaquq.
Simighaqii amiirani, qevuulluni pinighllak ulimayughllak.
Taakut tawatesaghpetut.

1. Uvi
2. Temkeru
3. Kan'ngok
4. Nemayak
5. Tungiyan
6. Anangti
7. Imergan
8. Ekwaahak
9. Siivahak
10. Ilahasema
11. Okigelihak
12. Ngungaya
13. Oosevaseuk
14. Saavla
15. Ahiluk
16. Minak
17. Asunahak
18. Pentagla
19. Owittilin
20. Kuwari
21. Kinguwahak
22. Kenahak
23. Kulu
24. Ayuwiksan
25. Nekyuk

Tawaten ukavek nuugtekaagukut qagingughteghlluni qaasqamun taakwavek aghsaan pisteghllagpenaan salin.
Taakwavek nuughquutkaagukut.
Tagiikut taakwavek kelevaghtuutkaagukut tamaani tawatetusaghpetukut.  

Elngaatall amalka piniquteghllagluni ayuqusaghpetuq, upughatulluni kiyaghneghat.
Nagaqullemni sallemni, nelliqruugunnemtallu qelghutaqegkanginkut aghyuughesqelluta, atamtallu taagegkughhmiinun.
Yimikegpenaamta qelghutaqegkanginkut aghyuughesqelluta.
Ukut kiyang angamta, Neghyugenkuk, Ayugighsaatenkuk, naamta kugeghqek.
Tawatesaghpetuq.

Taakwani allangughtekestaamaghmi anglillgha mangteghaa uglaaghikestaamaghmi.
Taakwna imiiteghllak mangteghaqaqu allgeregaamaghmi.  

Unallu pinighyalghii iigna igaghvik una ukaliq naafqellghem kenlenga taana, pinighllagyalghii.
Kii tawani aqfaquuteghllagaqsalghiit.
Ilulighneghitgun whangkuta mekestaaghhaghni.
Exercise-esti every day-kaniq.

Neghyaghtuneng igaghyaneng aanemta puqleghaaggneghani uksumi, whaa aqfaqut.
Legan aanemta ilataqelghiikut.
Ilangakun puqleghaaggneghani, tapghaghqunnaqun'nguq.
Taakwagun Uuyneq kenlekumaaqegkangat.
Sukalqamsiiq tamaana.
Whangkuta ukavaneng ukegken.
Taakwani saagguteghllagaqut.
Qamaggutaquq, mekelghiighpagni whangkutallu.
Kaanneghmeggni tughumghanneqegsaataqut.  

Aamta sariighullghiit, qemqaghtuullghiit tamaakut aqlagha yakuqigataat.
Ighennaqun esghatupigtaqa.
Sameng sateregaatkat taananguuq qemqaghtuq, esghaannaluteng.
Naliq menutukan aliksaliisaghqaa taam.
Qaatkesaliisaghqaa.
Tawateteftuq.

Sameng naqam seghleliighmeng avangituq.
Ghhuusigatii, tughumghataqut, nanevgat ineghtaqiit.
Kumlaaghqelleqiisi tawaten'ngam pitek.

Aamta aran'ghata salluteng taawa aghulaquutaqut, kilgaaqutesqaqegkangit seghleliighullaataghnaqniluki, sanaqlaataghniluki.
Legan qelellghistun, qaatkumtaaghllagit, whangkutallu repall.
Alingnaghlluteng repall nagatellemnni angeneghtaput tamaakut.
Ii-ii esghaghlleqaaten pilleqaaten, esgha esghapalghii tazigna.
Tawatesaghpetut, llangaqa sameng itagnanghilngughmeng kelengaruughluteng.

Qamuunneghata tawaten kiigwken, alngunak legan aghulaqaqelghiini.
Kina qamuunnaluku.
Amalka qetgeghaataatkanighluni ayuqusaghpetuq.
Kina alngunak legan ayuqsaghpetaat.
Nani ugani piyaqliilghiitlu legan ayuqsaghpetiit whanga liitellemni.  

Tawaten salghiit pillugullghiit, nan'ghiighutestaqiit.
Taana inglunga iknaqenghani, aa-a taaqnaken'ngam tawaten pineghmeng.
"Taaqnaken'ngam quliiftuq elpeneng, sameng alla pigpenaan."
Taawa avangiitaqii.
Piniqelleghmeng tuunaqiit amalka.

Siivanlleghet igleghutinguut tamaani.
Taghtunemta legan ilangakun taawa aghulaqaqukut first bell-lenatangani.
Tespikegkusta high school-em uwalighneghani uyghagaghhaat.
Tawani utaqiitaqukut kaannemta.
Nulaghllanemta tawani nukalpigani taawa ivgaghyaghameng guututaqut teskigwken.

Tawaten unaanguluku esla seghleghunghani, tawaninguq uyghagunnaqut.
Uyghagmeng atelget.
Tughumghanneqegsaataqut taakuni kinkuni mangteghani, aagrangitni.
Uyghagutmeng atelget.
Anigu umughhneghani naghaaghvik ulimaaqaat.
Itegam naaman'ghatun nuqutupafqaan.

Qellughqaghvigek tazingkuk qellughqaghvigllaguyaghtuk, igaghvigem saaghwani napaqak.
Sangwaa legan agleghnalghii sangwaa uksumi tamaani pingigalkangat.
Sangwaat sariighet, naghaallqusiighem sariighi agleghnaghpetut, nanevgat pisnanillghit.
Naqamalla kiin'ghanillu, upen'ghan'ghani taawa sangwaa reghighaquq, amalka sariiq.

Kiin'ghagu tawaten tespikna maaten piwhaninkut, Mangtaqulinkut mangteghaghviksaqangat, ilangllaghvigllak.
Pika ayaviilget atghan'ghata kelkaghtaataqelghiit.
Tiigunnaqun'nguq.
Ayaviilget kelegtet amalka yugpaget.
Tiigunnaqut!
Elngaatall kemegmikiinaghmeng sameng aalluteng.
Uglaaghighllaneghmeggni, nanevgat qeleneghmegteki.
Angyilghaneng, ivgaghyuqameng, uuvganeng tespiikegken qelghaaqegkangit.
Ii, whangkuta taakwagun paayghiviguut ukegkut.
Liilightughaqegkangit "nuqeghsighpenaki, naaygham mingleghrugwaakun qamagllusi aagaqitek."
Ilangi qayughllak ketfaghpaqun qiivaqut.
Pisnaniqiit kaanneghata aghyuughmigaqiit.

Taawa tugutaqut.
Tanemlleqa tughumghanneqegsaataqut.
Tamaani mekelghiighni, mekelghiighpagughsimaamta piiqelghiikut.
Iknaqellelget.
Uuvganeng taana iknaqughikestaqaq, Sunaaghruk taana.  

Iknaqelleghpigaayalghii Amagu atghaqaq pamaken.
Anglegutkullghiik yukeghqenghek, sameng quuftinaqluni whaken village-meng ayuqelghii.
Quliinaqek anengaqullghiik, Mayukaaguq anengaa.

Tawaten tagtalmi, ii-i Sunaaghrugem kaataa, kaalluku, ii-i sananightuq sasnanighaa.
Qalepangighllagkek sakek, kepsighaak.
Taawa kaataa kitughaa sananighqaa.
Llangaqa natanga iimna aghsaan lliighqaa sami village-mi whani yukeghqennaqellgha.
Taawa kitughaa.

Taawa maalghu, pingayu aghnitkaghtaqaat, muluneghmeggni pingayuneng.
Excercise-meng, kilgaaqumeng.
Taananguuq kilgaaqu, tughumgha.
Ilangakun tawani maaten Kuulunkut angyilghiitni.
Aastughllagyalghii, kilgaaquteghllagaqelghiit, kiyang whanikumi.
Qellineghllagmillu tawani.
Naghaaghvigllaguyaghtuq taana. 

Uyghak taana kii, ilangita ayakataghaqaat.
Ilangi pikegtepigtaqut, tughumghangigalnguut sangigalnguut, pikegtepigtaqut esghapakaaluteng.

Ighivgasiighhneghata tawaten sigutegemni imani itenghata.
Whangkutaqun anengaagput taakuk, kiyang entaqun qaagnallu tawatetaqelghii.
"Naken pizin?  Ulapsaneng piziin? Ighivgasighllalghiiten.
Ulapsaneng kaasin, sazin?"

Aghnat ighivgasisnanighwaaqayuwiit, pingigatngwaaghtut aghneq naten lliinghani.
Awatiitegneng akequsalget.
Aanestegpenaki aatkiighluki sakat ighivgaghmi pikat sakat.
Enkaam aghnaghaghhaat sangwaat kelengaluteng.
Iwerngaqun ugwiiqas tamaakut itupill taawa itagnaghtut.
Enkaam sameng peggmeng avangitkanighyaghtuq.

Unaami entaqun pingayu, estama aflu aghhmun tuungsaggneghani elngaatall aanleghaataqelghiit.
Nukalpigaq saaqelghii iimna yuvghiighaqegkangat saaqegkangat.  	

Qetgeghaataalluni ayuqsaghpetuq.
Whangallu salghiinun piyaqlilghiinun piighaataqaagunga.
Taananguuq emta aghyuughtalguuq pinghitelleq piyaqliilghiinun.
Taawa aghyuulqaa kilgaaqu.
Taananguuq aghyuuleq.
Tengvimteggun, whangallu ilataghtekaagunga.
Tengvimteggun aga ii-i qayughllak alingesluta qeleghluta.
Yugughtekas tamaakun'ngam wata.
Ilangi ii-ii pinqegsaggaghneng ayuqut esghapallemni whanga.
Qaatkusimaghllaget esghapallemni.

Ulapluteng iknaqughiiqut.
Unaghsimeng sameng aa, navek naayghalegmun mayughluteng ukigaqluteng, tawaten tugumiighluteng meghnupagllagpenateng taaqegkayuget.
Taqayuqnayukameng taqayuqegkumeng iknaqughimun pilleghqiighusaghqat, taaqellequt, avangiillequt. 

Ighennaq esgha tawaten pikaq.
Taqayuqem avangiitkaq.
Akulghaaghtesluku kilgaaqustaqegkangat.
Tamaanaghlagem taqayuqestekaq.
Kaanneghani tanpeghhek tespikagun qellineghqun angayuqiita nakutlu angagita aagkut kii-ii, neqenghaghqutaqut.
Whangkuta neghelleghqiilngughni, nanevgaghiinaat neqnighqutaqut neqenghaghquteghllagaqaat Ighennaq taana kiyang isghallemni.
Akulghaaghllagluni aghulaqaqelghii.
Ukum pingi qateghrakegtat, tagnelghii, qateghrakegtaq.
Entaqun maavek segesqumun akughtutkaat.
Llangaqa umupanghilnguut sangwaat maklaget teghigluget.
Tuuynginaat ukut naflulget, pamavek qakelluki piighaataqat. Tawatetut, pinighnaghsalget natangi salget igaqralget.
Kaanangi makreggneghmegteki qughaghaqut.
Qalepgusimiita kilgaaqutkennaqneghmegteki piiqiit.
Qalepgusimaghmeng entaqun sukamun pisit.
Taakut esghaqaqanka.
Ayuqsaghpetut taawa.

Kii-ii, llangaqa sameng itagnanghilngughmun pilleghqameng nanevgat iiskughtiiregat.
Tespikantaqelghiitlu siqlugaghllagmi, nanillu qerngaghmeng.
Taana aghyuutalleghpigaaguq Ifkaghun, Tamlunkut atangat.
Menga qaayvanlenguq, iknaqngwaaq.

Nuughtuqanighanka, iitek tughumghakayuguluki.
Iknaqepigtuq Ifkaghun taana.
Yaavgaghsiinkut, Egmiighutenkut iknaqngwaaghuyaghpetut ivenruutangilluku tamaani.
Angughllakaqa, atuqeghlakaqaa, ayghiilluku whangaqun meghniigatunga, ayghiilluku.
Aygughnamelluki sangwaat teghikusat pinemteki, ifkaghaghluki yaavuqughaghtaqukut.
Taawa elngaatall unaaghhaaneng amsanaanghani taawa yaavuqumeng.
Kayunglluta, kayunglluta, neghaaliiqluta.
Taagken kiyang qaatkusiqegkaq  piiqegkangat taglaghtuutmun whanikumun taakwnnangani aghvengellghem kingunganillu taakwani kalleghtangyaghatesqaqegkanginkut.
Angwaaghataquut.
Ilangi, kii sukatepigtaqut.

Tawani Ifkaghutenkutgun piinga, nukalpigaghwaaghuluku salin Ifkaghun.
Tuqutaghyalghiitgun Ayvigteghmiinun amavek angyaghwaaghqun.
Sipelankutlu taakut tuqutaghyaghnaqet.
Taawa qemqaghtughii Ifkaghutem, ighneghqaqaa Sipela taana.

Pisalghiikut, ii-ii, aga nusukestaghiinkut taakut ighneghqaan taam.
Tallimakaghtaan yukutukut.
Enraq esgha taam sasii seghleghllaget, Eghqaaghaam.
Maalghugegneng nanghiighaqaqa.
Aga uyavaghtestegpenaki angwaaghun tuguluku maalghugegneng piluki, inglunganun aghvighluni, maalghugegneng piluki, qaakaa.
Aay, amuyaqeput.
Nanevgam aagusaqminikut yaavuquuteput taakwanlengughni yaavuquutngitnun pillgilliqasimaghmeng.
Elngaatall pingikun taaggun.
Ii, esgha seghleghllugumalghii yuuk taana.

Aagkenllu ivenruun allgeqestaamaan, Uzivusiinkutgun angwaaghtughlunga, ivenruumaamta, telaanangamaamta, aga sivumnni, aga amaaqaput, whaa kaasaghtughaput, aga iivaghyalghiimeng.

Iirgum neqam tawaten apelqaa.
Angwaaghutninguq pimaftaa tawaten.
Ima aga, kii ayuqeftuq esgha.
Sasilget pilget salget ayumiim sangi.
Ilangi pitkepigtiit nagatellemni, sameng piyaqnamengllu uuggusiqaqluki, sameng quutmi tamaani tawatetusaghpetut.
