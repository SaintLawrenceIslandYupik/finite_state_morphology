AYUMIIM MANGTEGHASQWAAGHILLU MANGTEGHAPIGILLU
Pelaasim Apellgha 

Mangteghasqwaaghet sivuknaqanka kiigmi atut.  Uglaghtalestun angkiita ulimaaqelghiit.
Ungaviguut amit ighivganghani nekeglluki qavaatkayugni, nanilighluki.
Ilangi mangteghasqwaaghaqut inglukulluki tent-astun ayuqluki, piiqegkangit, kiigmi nayuput.

Aghhneghani ungaviges taakut, taghnughhaatlu taghtuquunneghata, iikluki uteghmun petugaqut.
Taawa enkaam tawaten kiigtaqut.  

Gaami tawani gaaghaqluteng, qulangi reghilnguut.
Azigutiighaqluki amigem tunganganeng taagken enkaam agepsut quleghlluginaghmun legan piiqelghiit.  

Amsaanaan'ghani seghleghwaaghuut taawa.
Puyuq aanegpenani mingiteghllaneghmini repall aneghsiilliqnaghlluni ayuquq.
Enkaam aanqaghtaghaqukut.

Mekestaaghhaaluta ighivgaghmillu nulughyaatet taglan'ghata kayuliiragkiineghmeggni kii puyughllugllawaaquq.
Iwernga kiyaghfiget kiilqusiq.

Enkaam enraghngam mangteghat aangelghiit qeghaghluki uksuum mangteghii qeghaghluki.
Aagram saghyanga kiyang sangwaa aatkaq, uksuum aatkaa qeghaalluku.
Ighulii asingakun takaghqughluki sivuklluki, enkaam tanpeghmeng qantaghluki taakut kiilqusiq.

Enkaam September-ngughhneghani piinlighaqut mangteghaghpagmun.
Mangteghaghpages tamaakut angqaperukaniigut, sivutmun taakluteng.
Aghveghaqetaagut qukaan pingi.  

Taakut ateghlluki sivukluki qeghat unaami atughqat.
Ighulus taakut angaghqughluki enraq mangteghilleghmun tawavek saghyanga taana qeghat.
Allaneng tanpeghmeng qantaghluki.
Enkaam ighulut mangtegham minglengakun ayaqighqughluku.

Unaami unaangupiglluku mangteghasqwaaghet naafqellukillu.
Taakut aghveghaqetat sivukluteng napaghtaqut, siivantaqut qukaaninneghitut.
Enkaam laagulluuteng ayuqelghiit.
Peghuluki petugteghluki estamaneng.
Ighulut nefteghqughnaqenghata yuget mayughaqut.
Tapghaghmeng piizngaata qaquurameng, sivutmun qaquurii ayuqut.

Aghveghaqetat taakut piisteghpagluteng one-foot-neng taaklluteng.
Enkaam tapghaghmeng iqugi taakut kingunganengllu pimeng, sivulighneghmengllu.
Tapghaa taaggun aghveghaqetam singigakun negavluku.
Sivulighneghi takitaghaghaqut.
Enkaam yuget tawavek mayughaqut tullumget unaghsit nekeglluki.

Taakeghllalghiit tunuqam pingi.
Ighulut sanguut thirty feet-nguut ilangi one by four-et.
Enkaam nemghusimiita tugaaqluki.
Siingutighluki nuuvunneghata piiqiit.
Ayveghem tulimii unaghsikun nuuvulluki taakut ighulut uniistaaghaalghiit.  

Pikavek singikragmun nuuvulluki taaggun unaghsikun inglungallu tawaten iggwani unaghsiq sangwaa tuquuqaghpak quwaataqluku ingleghtakun, nemghutfigkat iqugi ighulum ranmemelnguut nemghutaqluki taagken tawaten nefteghqughaqaat ighuluq nemghutaqluku saninganun tawavek.

Sivulighneghes taakut tullumguut atillghi.
Eslegelghiit, angqaperukegtat teggmalghiit tespikavek quulmun pilaghaqegkangit.
Enkaam ighulaa qamaglluki nefteghquneghmegteggu guulgutnguut atillghi maalghuneng napaqalget.
Tuquuqameng lliiqaalghiit, aguqaagmelluki tunuqam pingi sivuklluki nekegtaqiit.
Enkaam yugem esghapagaqii, quulmun ayagsineghqesiighluki sakniqulluki, nunangi tuusameng aatqut.
Tuutfigkat apumgiitat nunamun unaghsit.
Enkaam iqugi taakut ayagutnguut atillghi guulgutem napaqii.

Enkaam sakniqulluki nekeglluki tawaten saningan pingi tawaten ama guulgutet taakut ayagutngi ama tuusighluki, enkaam esghapalghiim yugem tawaten atunem ghhuughneghtutalangi, inglugtun nefteghqughtestaqluki esghapagluki.  

Enkaam taakut guulgutet ighulutgun asighulluki, allameng ameltutaghaghaqelghiit, iqugi taakut sayugteghaataqiit avleghnayukata ighulut.
Enkaam teggmaaghqwaaghllagaqii ighulut uniilengestaghhaayalghiit.
Enkaam mayughaqluteng.

Tanpeghhet, tafutaagut ilangi, ranmem tungangani tanpeghet quupegkat sivukluki nekeghqughluki taakus tunuqam tanpeghhi ighulutgun tamaagun qulighneghi qeluughteghutaqiit.  Taakut enkaam saningan pingi asiliit pinghata.  Yanganguut reghillghi.
Taakut allaneng tanpeghmeng ilaaghluki piiqiit.

Enkaam tagsighaq atuqaqaat uglaapiglluku.
Quliit tanpeghet nefteghqunghata mekelghiighuluta tagsighamun nuvughtengunemta putungikun teghigniqaqukut mayughamun nuvughyugutaqelghiikut.

Tanpeghha qamaglluku tawaten saayngi entaqun one-third-evzii mangtegham uteghmun.
Angyaghpagem telananganganeng umughpaarugllagmeng atastameng tanpighaqiit.
Llaaghanwha tanpeghsughnapangunaan lliiqat tawaten.

Tagsighaq uglaapiglluku atuqaqaat.
Tagsighat tamaakut tapghaat amenqun tanpeghmun atuqaqelghiit.
Ayveghem, qasiqam uyiingllallghem taaqnegha kelevaqluki.
Alngunak ayveghem ikellghaneng uziftaqluki qelutaaluku tagsighaaluku.
Qasiqatlu ilangakun tawaten.
Alngunak eslegkakiita kelevaqut tagsighas tamaakut.
Qasiqam uyiingllaqam taaqneghi taakut.
Unkuvaget pineghmegteki taawa taaqneghi.
Sangwaa ikellghaq uzifqughaqaat talwa amiiqam liighqellghi, tekerqii uzifqughaqiit qelutaaluki.

Uglaapiglleghhii tagsighaq atuqaqaat.
Yukutaghsighluku mangteghaghpalghiini.

Enkaam nutaghaperuwaaghmeng kinenghhameng tunuqii akilighneghem tungangi, ilangakun whangkutaqun aywan tungangi awatkaghtat ataasit, ilangakun malghugneghet ilataqut, palaghhaan'ghata amiiqillghet.
Taaqsuggwaaghmun mangteghaghpages tamaakut, akuzilghiini qayiigrughlluteng ayuqut, akuzillghit taaqsuggwaalghiini.

Tallimat tanpeghhet mangteghaghpagmun, esgha taakusta tawaten tunuqam taakut sanim-aa malghugneghet quliiqulluteng, enkaam tallimagneghet.

Tawaten nekeghqughluku taaqenghata, ingliighumaghmeng, nefkuuraq, qasiqaq qeghaatkayuk.
Nefkuurat pinighllaget.  Enkaam mangteghas taaqenghataa miigtemmeng atelget.
Keneghmeng kumaghlluteng tamaaken qasiqameng, nefkuurameng eghqwaaghaqluteng.
Kayutet ilangi ighlekaqegkangit neghesqelluki.

Kaagtuumaghmeng maklin'ghaghmeng nefkuurameng.
Paawi maliglluki nefkukayugulghiit.
Paawi qupughraneghmeggni, uyghagkun, qalqalimameng, sameng kaagtughaqegkangit.
Kavighruketun qupughrallghi paawem.
Neqniipigtuut tepkegtepiglleghhiit.
Qayughllak sivuliq unakegkaq maklak, ayveq nefkungigalnguq wiin, kepelleghni sani qayuutaghpagni kiyaghtaqelghiit, enkaam mesiighutngwaaghaqelghiit.  Tepesuungnaqekestat nefkwaaqelghiit, enkaam qamavek iiwleng kiinghwaaqayuget mesiighutngwaaneghmeggni.
Enkaam tepkegtepigtut.
Taawa mangtalget mangtagmengllu miigtemmeng atelek.

Neqnighllaguut nefkuuras tamaakut sivulightat.
Aamtaam nefkunaghsiman unakegkat kaatutaghesnaq nefkulghiini, maaten elpesi nefkulleghpesistun taawa allangwaaqut.
Mesii ellngaghlaaghtestegpenaki qaayngi kiin'ghaghhneghmeggni ellngaghnanighaqelghiit enkaam qaamnangi aghipataqluteng, allanguut enkaam.
Mesiighutkat neqnightus taawa.
