Aghnaghaghhaq Tagitugmi Iflangwaaghakaq
Algalik

Iimnanguq.
Aghnaghaghhaq iimna kiyaghsimalghii angayuqiilnguq iwernga apalek nengyulek.

Maaten ilangani nunalgutangita aghnaghaat kelgumakangat aghnaghaghhaq aghulaghqughnaqniluteng.
Llaaghanwha aghnaghaghhaq aapusimalghii nengyughhaghminun.
Aangghumakanga ellngallu maligutesqelluku aghulaghqunun.

Taagken aghulaqumalghiit aghnaghaghyaget.
Unataamaluki allaaghhiinaghmeng piitkameng tagitugughuteghllagumakangi.
Tagitugughteghllagyagu aghnaghaat atghaamalghiit.

Atghamun aghnaghaghhaq piyaqeseng aviituq.
Aghnaghaat alingluteng angayuqameggneng aghnaghaghhaq tuqlughaghaataghyaqeseng akinneghitii.
Ima aviituq.
Aghtughluku tuqlughaghaataneghmeng miiwen sivumeggni atghaamanayukan aghnaghaghhaat mengteghamun atghaamalghiit.

Kaalluteng aghnaghaat mengteghamun aghnaghaghhaam apangi aapsaqmegteki kaasimatanga, aviituq.

Aghnaghaghhaam ilani aviilngaghyamiki qiyaaghwaamaghmi ivaamayaqangi aviisimalghiit.
Yaghleginguq suna taakuk payek.
Aghnaghaghhaq payem saaghwani qiyakestaghngaaghmi qavaamalghii.

Qavaamaluku taghsaghram taghtughtaa.
Taghtughyalghiimi aghnaghnguq suna taana nunalgutkenghilkanga.
Aghnam aghnaghaghhaq aapsimakanga, "Saaqsin tawani?"

Aghnaghaghhaam akisimakanga, "Aghulaghqughyaghluta tagitugughsagu ilanka ifliimaanka.
Entaqun unillunga atghaamaat.
Iflangwiiqlunga ilanka aghtughluki ivaneghmeng whani qavaamalghiinga."

Aghnam pilaataghaa, "Tagi maligtinga qamavek iitgheltung!"
Llaaghanwha iitghumalghiik.
Iteghyalghiimek imaninguq aghnam nenglunga qetngightuq, ugwatanga allaaghhiinaghmeng neqetuuq.
Aghnam aghnaghaghhaq neghesimakanga mangtagmeng quyngimeng.

Aghnam pimakanga aghnaghaghhaq, "Wiin whani kiyaghten!
Unaaqutaqegkagu aanaqegkuma, whani utaqaaqinga.
Igataghaqegkuvek neghyukegkaghpeneng neghaqi utaqagpenanga."

Qavaghlutek unaami taghtuneghmegni aghnaq aanaqelghii.
Aghnelqusiq aviitaqelghii.
Wetku unugyaghtuumaan tagineghmini itghutaqelghii tungtumeng ilangani pilakameng mangtagmeng.

Aghnaghaghhaq apangan nunalgutangita ivaghyaghluku aghtughyamegteggu aviisan qenwat wesqaawisimakangat.

Tagtalmi kiyaghtaallghem aghnam aghnaghaghhaq aapsimakanga, "Apagpenun aghyuqaghsigasiin?"

Aghnaghaghhaam akisimakanga, "Aghyuqeghngaaghmaqun naten aglaghlanga.
Naantat apanka nallukegkenka."

Aghnam pimakanga, "Whaa qavaghyaghtughtunga.
Qavaquma angatumeng taghtughnaanghitunga.
Qemall aghyuqellequten, pellaghyugllequten.
Apagpek saama suumqenneghmeng elpek qavaq palaghhaq atuqaqaat.
Repall iiyngit iqaghtiighumaat.
Ighivganghagu qagughmigullutek qavaghnaqaquk."

Aghnaghaghhaam pimakanga, "Wetkuqun elpek maliggnakevnga." Aghnam aangghumakanga.

"Whaa apeghtughnaqamken.
Vuvallami egmightaataaskuyeng kayaalqennaayukangaten."

Aghnam saguyak tugulukek ilagaamalghii alignaghtaaghumalghii.
Aghnaghaghhaam esghapagumakanga.
Apeghiighyami aghnam aghnaghaghhaq aapsimakanga, "Qayugham liitiziin?"

Aghnaghaghhaam akisimakanga, "A-a liitunga!"

Aghnam pimakanga, "Legan atghaghluten vuvallakufsi tawaten pilghaaten."

Taagken aanyalghiimek nutaan uksaaghaqeftaa.
Atghaamalghiik, atghaamalukek unugumakanga.
Kaasaghtughyamek aghnaghaghhaam mengteghaanun aghnam pimakanga, "Uteghhnaqunga whanga.
Ellnginaghpek kaallghaaten."

Aghnaq aga uteghsan aghnaghaghhaam uteghmun qiivyaqenni, kaynga aga maaten tumangitgun pangalgaqeftuq.

Aghnaghaghhaq kaalluni amigem reghillghakun qineghsalghiimi qama apakek qagughmigullutek qavaataqeftuk.
Aghnaghaghhaam tenglugtuumaan amik qamayaaghmigyaqenni taghtughsimakek.
Qama pimalghiik, "Kay, llangaqa eltughaghhamta menga!"

"Aaqun whanganguunga tagiinga!
Enmis sukallusi qelpeghutengnga!"
"Kaay eltughaghhaghput tagiiq!"

Qelpeghusimakangat.
Iteghyalghiimi apangita iiyngit qavaghlaaghigallghem iqaghtiighluteng.
Eltughaghhaghteng neghesluku qavaamalghiit.

Unaami aapqughaaghyaghaat apagkenkallu aghnaghaatlu tagiluteng aghulaghqulgutangita naken pitanga.
Aghnaghaghhaq aksaqngwaaghumalghii.

Taagken aghnaghaghhaam apanga vuvallamalghii.
Sughukaq tagilaghaalluni neghunneghmeng taaqsami ungipaghaasimalghii.
Taagken alla neghuulluteng enraq egmightaataasimalghiit, alignaghtaaghusimalghiit.

Ilangita sungaat kagimlluki saguyamegteggun qaakluki saguyateng kallaganeghmegteki sungaat iighwighaqut.
Enraq ilangita tugutangi ayveghem mengqutun uulqaghtaghaqegkangit.
Aghnaghaghhaam nengyughhani pimakanga, "Whangallutuq egmightaatalghiinga!"

Nutemnguq apanga pimalghii, "Sameng piiqa, sanaqaqa?"

Aghnaghaghhaam nengyughhaa pimalghii, "Ellngallutughnguq egmightaatalghii."
"Leganmi saaqa," pimalghii apanga.

Nutemnguq ilangi sughukam aghnalqwaaghet pimalghiit, "Yakuqluten!
Aghnaghaqruwhaq agghiyugnepiwaa!
Kimaawistinaquq ilangitneng alignaghtaaghnaqelghiineng."

Aghnaghaghhaq ketfaghluni saguyak tugulukek ilagaamalghii.
Ilagaamaluku ukanguq suksugllak aliighumalghii.
Iiwen piiqut amigkun ugwa qagit kasugumalghiit ilutmun nateghmun.

Aghnaghaghhaam saguyagni kallagaghyaqenni qagit iigwyalghiimeng, kii nateghmi tepaq allaaghhiinaq iigusimakanga.
Aghnaghaghhaq nekevluni sagneghegneng tugulluni tamaaken tepameng imighlukek sagneghegni sughukaq tunquumakanga.

Qamagsamigu tunquneghmeng enraq siklameng tungsiimalghii.
Tuunyatni ugwatanganun aglaghluni mingla siklaghyaqenni kii allaaghhiinaq tangiqaq peksigaghsimakanga.
Itagnatun sagneghek tugulukek imighaqlukek tamaaken tangiqameng.
Sughukaq uyegsimakanga.

Qamagsamigu mumeq tuguluku aghnaghaghhaam mingla kenuqaghyaqenni meq meghraakegtepiglleghhii maaqumalghii minglenganeng.
Meghutmeng tugulluni meghsilaamakanga tamaghhaan sughukaq.

Taagken kenlanga aghnaghaghhaq ugpeqsaliitaat.
Vuvallaneghmeggni aqfaaqegkangat nunalgutangita.
Qamagtuq.
