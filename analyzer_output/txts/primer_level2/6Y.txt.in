SANGULLUUK QEMIMI
Sivuqaghhmiitlu, Sivungaghmiitlu Apeghtughistengita Ulimaaghat

Sulpik taana qemimun mayuqusiighngaaghmi sameng allakaayagmeng esghaasigalnguq.
Alla maaten mayughluni, agiglluni, yugsughayalghiimi sangwaa allakumakanga esghiigalkenni tespamanlluku, elngaatall iiskek nangllagrakguusimalghiik.
Mekelghiighhaam sangwaa taana esghaghluku elngaatall egtugpagsimalghii.
Tawatennguq egtugpagutkelluku araamalghii,
"Ka-a-ay!"

Esghaghyaqminigunguq melqulegllak, angqaperukegtaq, ukallunguq takukestaghaqeftaa.
"Kaay, sanaqsingangam?" pimalghii Sulpik.
Esghanqegsitkesaqminigunguq iyeghllagkek, gguteghrugllagillu.
Agitaghqeghllagluni ellngaghllugwinaanun ayuqeftuq.

Nanuum melqwatun melqulegllak, ayveghem tugutangatun tulughyagllagkek, iyeghrugllagkek legan kilgaani miluqutaqegkek.
Nunmaasqughhaq uka takukestaghaa.

Alingruughllagluni mekelghiighhaq qimagnaluni sumeghtaghaamalghii, enraq piyalghiimi alingruupagllagem ighukek kayaalisqwaaghaamalghiik.
Iitegnguq talligni aghulasimaagkenka piyaghtuq,
"Huy! Huy!"
Alikaghhneghitaanguq.

Taagken slingshot-egni suumqaasimakek.
Nusuglukek uyghalighlukek qiinghulluku guunnaqsaghaa, guutepagningiteftuq, tallikek ungelegteghllagem.
Enraghnguq sling-engan rubber-kek aghyum kepkaqumalghiik.
"A-ay!", piiq Sulpik.

Tawateteghngaagkenka inglunginaaghngaan qiinghulluku guusaghaa, manungiighhaakun uyghaga tekituq.

Sumeghtaghaghtuq salleghqameng.
"Sameng miluqaghllakun!"
Tamaavek esghaqwaaghaghsalghiimi uyghagnguq whaa saaghwani, akuqaghaa tawavek milughnaluku.
Uqliilluku, nekefqaghsimaghmi miluutkelluku araamalghii, "Aa-aa!"

Araallghiit nagasaqminiki llangaqanguq igaghvigmi ilakumtaaghi,
"Aqnighnnaqaghpekuut alla milughpenaamtaa!"

Piyalghiimi mekelghiighhaat taakut pingayut igaghyalgutngi amiiraghllagem asinganeng aga qimaguusimalghiit.
Sulpigem malighqaghluki kaasamiki qeleqetaaghtaamakangi.
Mekelghiighhaat alingumalghiit qayughllak iknaqelghii ellngitneng, wata suwaguluni.

Akequughtaat saliqughnaqniluku, saviteng, uunghateng, qamiyeteng tuunaqniluki sangwaa ipa akequsaqeqaghllitgu.
Wetku akequughtengngwaaghyatni qeleqetaneghmeng taaqii.

Taagken aglamalghiit.
Kaalluteng akequsateng tagiquusimakangit Sulpigmun.

Aanutkelluku Sulpigenkuneng ataasiq mekelghiighhaq pimalghii,
"Allamengllu amyughwaaghnaanghitaghput.
Qakimallu suflugwalwaaqli!"
