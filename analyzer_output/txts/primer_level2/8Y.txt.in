NAAYGHAQ TAKUSNANIQAQ
Qirgengaawetem Apellgha

Sulpigem nengyughhaan pimakanga, “Kaay, meghiitaqukut!” 

"Meghtaghllequnga!" kiimsiimakanga Sulpigem.
Neneghmeng taaqluni taayughqumalghii meghtaghnaluni.
Aasimakangi uqigpallughhaak kameraaghpaggaagnillu jacket-teghpaggaagnillu.
Tespamavek kiiwegnun piyugmeng meghtaamalghii.

Aghneghmi tawani amsanaghllugllak, nguuyngaaghaghllak.
Elngaatall nguuyngaghaat qinuyugsimakangat Sulpik.
Malghugneghneng qaltalighluni kiiwegnun tespamavek meghtaamalghii atuqrughwaaghumaghmi,
"Ayaangaa-a, ayaangaa-aa, ayaangaa."

"Kaa-aa!"
Aqnighqwaamalghii elngaatall.
Arekull vegtaaghem kaapumakanga aghenqigneghakun ullungagakun.
Qiyavziimalghii aqnighqwaam angtalnganeng.
Iiggelluwhaghmineng qugwinpayuwhaghneng eflughwaghaghsimakanga kaapelleni.

Kiiwegnun kaalluni qaltani imiimakangi.
Atghamun qalghiillghiit piyaqminiki leghlleghet aga tespamavek kiiwem tunganganun piiqeftut.

Tumangani qaltaghhani lliluki meghnaalimalghi.
Nekevghatkelluku tawani esghapagumakanga naayghaq taana nengyughhaan aapqumtaagha ungipaghamini.
Awen sumeghtaghaatkaqegkanga ungipaghami taana natetulanga naayghaq sangamillu takusnaniqaatanga.

Taagken kaasaghtughyalghiimi mangteghamun nengyughhaa  penggaaqeftuq uteghpaarkitaaghumaghmi esghaghnaqumaan uka qemiimi.

"Kaay, Sulpik elngaatall pengegsightuten!" pimakanga nengyughhaan.
Sulpigem iqengusaghaa nengyuni, pegnem inglupigameng iqengutaa qayughllak ullungaga puuveghllagngalghii.

"Ukavek enta esghaqaghlakun gginan!
Kii, salaataghsin?
Sullevneghhalek una!
Kitum piiten?" aapsimakanga nengyughhaan.
Sulpigem kiimsiimakanga,
"Nakaa, vegtaaghem taglaamalunga kaapegkaqaanga pamavek meghtaamalunga!"
Piniqepigtekanga nengyughhaan tawanighlluwhiinaq ukmangighaghsimakanga ullungaga.

Ighivgaghyan, neghunneghmeng apeghiighyameng, Sulpigem takuyugumakangi ilakumtaaghhani kiiwegnun pikat.
Taagken piyaataaghluni kiiwegnun sangwaa nagaquumakanga.
Nagasugniyalghiimi llangaqa sangwaa qawaak, nalighmeng kaynga, nanuq.

Nagaquumakangi akuzillghiit kiigwem esnegkeni.
Piyaqminiki araqaqullghiit arekull ilakumtaaghi naghaaghutaqeftut.

"Sulpik, sukalluten tagi!" araamalghii ataasiq mekelghiighhaq,
"Kayusiitaghtikut iqalluk una tugunaqutkaqaghput."
Sulpik sukannaqepiglluni piyullunaaghumalghii enraq ighuk takestaaghhaam sukangilliqumalghii.

"Sulpik aghuliighi nagneghaghllequten esnevapakuvek!" pimakanga mekelghiighhaam.
Siingenllu Sulpik uka ullghitaperewaaghaqeftuq araamaghmi.
Aga isiqghuuteghllagtuq! Naannaaghtanguq iqalluk tugunaqegkaat.

Mekelghiighhaat takwaghaghlluku Sulpik kayusiilluku nekevesimakangat.
Quutmun taslughluku uyghagem saaghwakun aqumesimakangat.
Kameraaghqek anighaaghllutek uqigtughqwaamalghiik meghem imighyaqminikek.
Piyalghiimeng iqalluk kameraaghan ilungani.

Taagken aglaghtuusimalghiit Sulpigem iqalluk tugumiiqluku.
Sulpik uniqaghaasimakangat qayughllak aghiraam sukangiiteghllalghii.
Nagallaataamakanga taana qawaagsugni qalghilghii llangaqa tespikegken naayghameng.
Upum angtalnganeng elngaatall iqalluk qeteghllagumakanga.

Sulpik nemun kaasalghiimi nengyughhaa penggaqlaataghpetuq.
"Kaay, salaataghsin sangavek aghitqeghllagsin!
Pugwimaghyaghsiin?"

Iqlighmi Sulpigem kiimsiimakanga,
"Estughaghllunga kiiwegnun aghitqunga!"

"Kii, Sulpik uyuq qakunngam liinnaqsin!" nengyughhaan aghyuniighumakanga.

Unugmi tawani amsanaghllugllaguftuq, ighaleqetaaghllak.
Tanqiq elngaatall nighutun tespikegken naayghameng aliiqestaghaqeftuq.

Sulpik aanyugumalghii.
Aanluni mangtegham qaaynganun mayughluni amaanguyugsimalghii.
"Aaa-ruuu!" mulaaghumalghii.

"Paamyuq unugwaa iitghingam," nengyughhaa amigmeng eslatmun qineghlluni tuqlughaa.
Sulpik qetgeghyalghiimi qakma miiguuteghllagtuq manughakun.

Sulpik iteghyalghiimi aagrangita ilunga nighugllak qayughllak naniit qetngilghiit.
Allighighwaaghluku nunakun yataaghqutngwaaghluku nengyughhaan ayuqeftaa.
"Apaay, alla ungipaghaataghtinga!"
Sulpigem aaptaa nengyuni.

"Aa-a," nengyaan aangghumakanga,
"emta nagallghaaten naghaaghpenang aghuliighwaaghluten!"

Sulpigem piniqumtaagha ungipaghaan atughlaataghaa aghnalqwaaghhaam, tanqim yugwi.
Sulpik nagatngughngaaghmi aghsaan aapqughwaaghllak.
Qenwat aapsimakanga nengyuni ungipaghaatmenneghilngughmeng,
"Sangami allaaghlluwhaawa naayghaq piikna?"

Nengyaan kiimsimakanga,
"Kitum alngunak takungigataa tespikna naayghaq!"

"Sangan?" iqlimyugwaaghumaghmi Sulpigem aaptaa.

"Qayughllak whangkuta tespikavek pingigalnguukut!"
Nengyughhaan qenwat pimakanga,
"Nataataghtiinga ineghtengngwaaghaqamken tespagavek pigpenang!"
Ineghteghngaatni mekelghiighhaam umyugwaghhaagkeneng avaaghigalnguq aligatellgha naayghamun.

Legan iiwen nengyughhaan aghhutanga tamaghhaan penggaqegkanga.
Repall penggem iiskughtaqegkanga Sulpik navek aghulaqnayukan nalluneghmini.

Ataasimi aghneghmi Sulpik nulqaaviighsimalghii navek pinaluni.
Iiwen taanangwaaqelghii naayghaq umyugwaanilnguq.
Naqamllu esghaneghminigu almesiqaqegkanga, allangunghilnguq ilangitneng naayghaneng.

"Aap, apaay!"
Sulpigem nengyuni tuqlumakanga iighaghtuumaghmi mangtegham tunuqaanun.

Nengyaan kiimsiimakanga,
"Ay, sameng piiqsin?"

Sulpigem pimakanga,
"Naayghaq takukaqsaghaqa apaay, naqamllu sanghitunga!"

"Sangama qaatkenghisinga!" nengyughhaan aghyughumakanga.

Sulpigem piighaghsimakanga,
"Puughtamken!"

"Ii-i," kenimiita Sulpik piighaghsimakanga nengyaan,
"paagkutqun esghaqaghqi kaangulghutet."

Sulpik pimalghii,
"Apaay, naaygham qulangakun aagtut, naqamllu sanghiitii."

"Sanguluku emta!" pimalghii nengyughhaa.

Uksaanghani vegaaqlu, nunivagseghaqlu paliqestanghani nemi tawani quuggutaqelghiit.
Sulpigenkutlu angaghqughaqelghiit esnameng quugkameng uksulqusiq atughqameng.

"Kaay, naagu qalqalimavut?" nengyaan aapsimakanga Sulpik.

"Kii, puygumaaqa quugfimni," Sulpigem ungipaataa.

"Aa, aqfaaghtigu qugwaghsiighnalunga piiqunga kumaaqutkaghqameng," nengyaan kayagtaa.

Sulpigem esnamun quugfigminun tesamavek qalqalima aqfamakanga.
Igleghutkelluku taakwani tumangani sameng nagaquusimalghii.

Nagasugniyalghiimi naayghameng sangwaa nagaqumakanga.
Llangaqanguq ellnga tuqluqanga.
Nagasugnikestaghngaaghmi neqaasimakanga qalqalima aqfaakenni.
Naalkelluku wata quuglluni taglaamalghii.
Qaamggunginaq mekelghiighhaq elngaatall nulqaaviightem pilataamakanga, navek piyaataaghyugllagem.

Kaateqaghlluni aapsimakanga nengyuni,
"Pagavek piighllanga, uqfigaghyaqaghlanga?"

"Aa, kelengangwaaghluten.
Sangwaa allakegkuvgu tespagani uteghlleghhaaten," nengyaan aangghumakanga.

Unaamingani nengyughhaan allakumakanga Sulpik.
Pinqusighmineng Sulpik aghuliilkiqenghituq.
Repall nengyaan aksaqluku iiskughsimakanga kelengakumakanga qayughllak Sulpik naayghamun ayuqngwaalghii.

Llaaghanam Sulpik aga tespagavek piiqeftuq.
Nengyaan esghapagumakanga uteghmun qiivaghesnaghaqluni naayghaghllugwinaghmun taglalghii.

Sulpik iiwenllu naaygham naatghanun kaataquq naken sangwaa nagallaataghaa.
Naayghaq quulmun yuvghiighwaaghyaqminigu paga kiighani qughsatkughllak ellngaghlluwinaanun ayuqluni.

Qughsatkughllak nekefqaghlluni qalghiilluugllagumaghmi esla pategpaghqwaa.
Sulpik aliingem repall iflaaghwaamalghii samalghii aviitqaghtaghsimalghii.

Taagken liitqaghlluni qimagnaqumalghii.
Kayalaawighngaaghmi ungelegteghngaaghmi sukaangiighhaagni qamagllukek aqfaasimalghii.
Elngaatall aqfaasimalghii uteghmun qiivyukaghpenani.

Piyalghiimillu whaa mangteghameggnun kaasaghtughaqeftuq.
Kaasalghiimi nengyughhaa amigmeng eslatmun esghapagaaqeftuq.
Taawa liitaa sangami naayghaq takusnaniqaatanga.
Liitaallu sangan nengyuni qaatkesaghqaqutni.
