Mekelghiighhaq Metngeghutkaq Aghsigallghaanun
Ayumiim Ungipaghaa Ungazimeng

Yuuk kiyaghsimalghii nuliilek avaqutalgumalghii maalghugegneng.
Ataasiq paniga, ataasiq ighnegha, tamaghhaagmek mekestaastaghhiinaak.

Yuuk taana unangyupiglleghhii, unangaqelghii negh­sameng, maklagmeng, ayveghmeng.
Nulighhan neghsat unangkii aftaaqegkangi mengteghamini.
Enkaam quunpeng nutaghameng neqmeng neqekumaaqelghiit.

Ilangani naghaaghumalukek taghnughhaak meng­tegham uughqani esghaamakangat angyaq igleghlleghhii meghmi ataasimeng yukelghii.
Legreliqutkumakangat taghnughhaak kinangutanga tagilghii.

Aghnaghaghhaq nuyekliimalghii uyughaghmineng, tamaaken naaminun aapghumakanga sivukluku,
"Upa­gughnaqaghput angyaq uukna nallukegkaghput."
Aangghumakangi naangita.
Aqfaasnaq taghnughhaak esnamun pimalghiik.

Yuuk kaasimalghii esnamun taawanginaq uugtegpenani quutmun.
Nayagan uyughani tugumakanga talliikun.
Yugwem aghnaghaq aapsimakanga angyameng,
"Uyughaan tagivaghnayanghisigu tugumiiqesqelluku?"

Aghnaghaam pimakanga,
"Entaqun qiyallequq."

Yugwem pimakanga,
"Qiyakan tuunelleqaqa.
Aghnaghaam tuunaa uyughaghhani iigganun yugwem.

Yugwem qaakluku angyaminun taghnughhaq kesimalghii kilgaanun meghmun.
Igleghsimalghiit siqinghem tevighviganun.

Aghnaghaghhaq qiyamaghmi naaminun aglaamalghii.
Ungipaasimakanga samun yugmun tugumaniluku uyughaghhani.

Naangat qiyamalghii ighneghminun saama alingu­malghii ugwimineng.

Tagimalghii ugwinga mughutaneng tusigalluni, uglaapiglluku unangumalghii neghsameng.
Iteghluni aapsimakangi,
"Naagu ighneqa?"

Nulighhan akisimakanga,
"Yugwem tagikam angyakun tugumaa ighneghput, enkaam aghulaqusimaa.
Alangghunaghhalek whangkuta!
Ellngan aghulaqusimaa whangkuta ighneghput aghsigallghan tunganganun."

Yugwem kaatusimakanga mekelghiighhaq nallunall­ghanun esnam.
Mamlepigsi­malghii.
Yugwem unisimakanga aghulaqumalghii mekelghiighhaq avangunaan neqngunaan.
Mekelghiighhaq alngunagan igleghsimalghii mamlegmi.
Qula­ngani qalghiimaghmeng tengaamalghiit turiiget.

Mekelghiighhaq qiyamalghii qalghillghitneng nagaquulluni alingyugumalghii ellnginaghhaghmi mamlegmi.
Neqangisimalghii igataghluni alini nguugraghluku lliighumakanga.
Meghnughllagyami asivaqun qavaamalghii temngi tamaani.

Taghtughyami igleghllaataamalghii.
Igleghsimaluku tafsinga ilemumalghii.
Tafsinga qughaghlla­gumalghii qinuyugsimakanga mekelghii­ghhaam.
Mekelghiighhaam nalluku­makanga naten naallghutelleghqaa enkaam esghaamalghii sivutmun.

Esghaamakanga sivumini me­kele­ngestaghhaq nighuwhaq akamkeg­talghii ighaleqe­taagh­sugnitalghii.
Enkaam aglaamalghii tazingavek nighuwhaghmun.
Igleghsalghiimi wata sivutmun nighuugsimanginaamakanga.
Mekelghiighhaam esghaamakanga turiiggaq.
Turiiggaam pimakanga mekelghiighhaq,
"Tugugu whanga amiiraqa."

Enkaam turiigem qesugumakanga yaqumineng taakelghii siluk.
Tuunumakanga mekelghiighhaghmun pimaan,
"Qavaghnaqneghpeni, qavaghaqi qagit kelukaghiitni.
Unaanguluku taghtughaqegkuvek esghaghaqegkufki naayghat aglaghaqi tazingavek.
Qaygeqlitkuvek naayghaneng esghaghlleqaten asingitni mengteghat.
Ukiggaaten enkaam kaasaghtungestaghluki aghuliighhaaten."

Mekelghiighhaq igleghsimalghii tugumiiqluku turiigem silugwa.
Aghneq qamagsan qavaamalghii saaghwitni qagit turiigem pillghatun.
Unaanguluku taghtughyami igleghllaataamalghii.

Igleghteghngaaghmi esghaamakangi naayghat.
Takumakangi kaalluki mayiimalghii quulmun.
Qaygeghlluni llaaghanam esghaamakangi mengteghalghun naaygham awatangani.
Ukigumalghii kaasaghtungestaghluni mengteghanun aghuliighumalghii.

Mekelghiighhaq iknaqughighllagumalghii.
Turiigem iknaqughisimakanga.
Nemi tawani mekelghiighhaq pinitun neghesimakangat.

Nem yugwi qerngughsimalghiit mekelghiighhaq nanghiighnaluku.
Aglaamalghiit pennanun.
Asingakun pennam llilaghtuumakangat uglapiglleghhii savik.
Pimakangat mekelghiighhaq nalugutesqelluki awatghulluki saviget.
Mekelghiighhaq sivuliiluni nalugusimalghii qamaglluki saviget qayetghusimakangi.

Ilangillu nalugusimalghiit, savigteggun tuusimalghiit, uglallgha tuqumalghii.

Aglaamalghii mekelghiighhaq mengteghamun.
Taagken ungipaasimakangi mengteghaghmiingit, ilangi yugwita qetgeghaghluteng savigkun tuqumaniluki.
Upuumalghiit iknaqelghiimeng mekelghiighmeng.
Kayagsimakangat aghulaqesqelluku.

Ilangani aghneghem aghulaqumalghii.
Mayughluni nayyghamun esghaamakanga neni.
Uteghniimalghii mekelghiighhaq iknaqughighllagluni.
