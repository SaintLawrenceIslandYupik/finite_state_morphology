Quyngik Maalghuk Sumeghneghtuqak
Qaygeghhaam Ungipaghaa

Iimnanguq.
Kiyaghsimaaq yuuk ighnelek mekestaaghhaghmeng, panileklu.
Taana nuyekliq ighnegha quunpeng quyngimi nayughiiqelghii.

Ilangani maaten esnaghtat Tannget naghughutkelluku taana quyngighllak mekelghiightuumaan tugumakangat.
Taagken igleghsimalghii.
Tawani uksaaghuftuq.
Qenwat uksuumalghii.
Naqam mekelghiiq ratamyaagluni ayuqelghii.

Naqam neghestaqegkangat, taawanginaq ilungani qaviigalnguq!

Maaten ilangani, eslami qavaghnaqsan quyngik maalghuk tagimalghiik.
Ilanga gginaa avegluni tagnelghii inglunga qatelghii.
Aallghan yugusii ukileghyak.
Taakuk apangan qamughtekeftaak.
Taakuk ingaghtaqelghiik akeleghraaqluku, llaaghanwha ghhuusigalkanga.
Tawaten kiyaghsimalghiit igleghsimalghiit.

Tawani kiyaghtaalleghmi mengteghaghmiingi ivaghiiqut.
Aghnaghaq nayaga ivaghimalghii, naaygham amatanganun piyalghiimi esghaamakangi tumeghllaget.

Ataasimeng unugyagu ingaghquusimalghiik.
Ingaghsata aallghan quyngim mekelghiighhaq pimakanga, "Taakuniskuvek wata ikfiqellequten.
Whaa maalghugegneng meghnalikuyeng kaallequt nemeggnun!
Unaami aanegkuvek ingavek uyavaghpanun tumenun aglaghhaaten.
Kaaskuvek ukavek ayuqluten nekevghalghaaten."

Llaaghanwha qavaamalghiit.
Unaami unaanguluku taghtughluni mekelghiiq pilugugtuq.
Neghusimalghiit.
Taaqsata mekelghiighhaq aglaamalghii, kaasami neghumalghii.
Neneghmeng taaqluni aglaamalghii tazingavek tumenun uyavaghpanun.
Kaalluni ellngitnun ayuqluni nekevghamalghii.

Inga qaghluughinaluteng tagsiimayaqangat mekelghiighhaq.
Avelghaqinaamakangi legan ellngitnun ayuqluni nekevghamalghii.
Ilangita pimakangat, "Sanguluku tuquli qaywaam!"

Taagken tuqutiighnaluteng malighquumalghiit.
Sivukluni quyngiq uzivumalghii.
Qenwat taakuk quyngik mekelghiighhaam qavalgutkek uzivumalghiik maligullutek.
Pangalgumalghiik mekelghiighhaghmun.
Mululuni tazingavek mekelghiighhaghmun kaasaghtuumaghmi aallgha quyngii guughsimalghii.
Quyngim kaasatni mekelghiighhaq uughqaghsimalghii sivutmun ayuqluni  aqumumalghii.
Pangalgusimakangat.

Tamaana yuuk malighqaghimayalghii.
Uyavaalluki quyngim aleni pimakanga, "Umegneghsighhu!"

Llaaghanwha umegneghsighyaqenni.
Umegneghughsimakanga qanigtuumaghmi, anuqetumaghmi.
Naqam kingungat umegneq sivungat aliineq.
Tamaana yuuk tuqulaghasimalghii.
Aallghan mekelghiighhaq pimakanga, "Legan igataneghpeni tuqulluki neghluten peglluki igleghtaqi."
Llaaghanwha igataneghmini tuqulluki neqaghluni peglluki tamavek aghulaqaqelghii.

Mekelghiighhaq ima uksaaq tannget metngeghutkaat, igleghtengngiinaamaluku qenwat upenghaamalghii.
Ighnilaghaasimalghii quyngiq.
Quyngim pilaataamakanga mekelghiighhaq, "Legan ighninghhat unitaqiki, malighqaataqnaaghtut."
Llaaghanwha unitaqegkangi.
Mululuteng ataasimeng qavaghluteng kaataqelghiit.

Igleghutkelluku quyngim pimakanga, "Una saam naayghaqagu?"

Mekelghiighhaam naayghaq esghapagyaqenni naayghaghteng asimikun uusneghwaalek.
Uusneghwaaghem awatanganilnguut mengteghii.
Mekelghiighhaam akisimakanga, "Esgha taana naayghaq whangkuta naayghaghput!"
Llaaghanwha aglaamalghiit.

Iiwenllu qemimeng tevnaqaquq, yugwem panini pimakanga, "Ghhukaghaq kuuvyaghtughhu ughhaghllanga."

Aghnaghaq aanluni ghhukaghaq tuguluku kuuvumakanga.
Kuuvluku uteghmun qiivyalghiimi esghaamakek maalghuk quyngik tevelghiik uusneghwaaghmeng.
Tawani esghapagumakangi qenwat atangan qama pimakanga, "Nalleghiisin, nikimqun sameng esghapaginaghtuten!"

Iteghluni ungipaasimakangi.
Nulighqullghiik aanlutek esghaghyaqegteng quyngighteng, qenwat uglaghimalghii.
Qenwat qamagsimalghii.
Yugwa talughngalghii.
Wetku mululuni yugwa aliighumalghii.
Esghaghyamegteggu quyakluku qiyakluku.
