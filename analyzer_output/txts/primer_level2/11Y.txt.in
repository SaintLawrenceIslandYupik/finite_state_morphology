Yuuk Qavatuqaq
Ayumiim Ungipaghaa Iyaakam Apellgha

Ungipaghaninguq imani, nemi tamani esnemeng unegken kelliineng neqengegkayugni uksughyuwhaaghmi sikuk mallegyuwhaanghegkeni.
Yugwet, nukalpigat aatghutaaqelghiit, ayveghaataqelghit pugleghakun.
Unangaqelghiit maklagtaqelghiit anglungakun.

Tamaa yuwhaq ellngallu piyaagaqelghii unugllaguluku nighugtestegpenaan.
Sikuvagnun kaanneghmini vuusleghet qungangitgun laagulluni uqiilluni aghnelqusiq qavaghaqelghii ivaghiniighpenani.
Taghtuneghmini aghneghem qukaallu naghughlluni, taglaghtuutaqelghiit piyaat.
Taglaghaqelghii maligulluni.

Yugwet ungipamsugunneghata, taana yuuk pimaqelghii, "Ii, elngaatall-aa, esghataghtegpenanga naalkutaghtegpenanga, akuuraataghtegpenanga anglumeng pugleghmeng uteghnighlaataghtunga."

Ataasimeng yugwet naliita esghamakangat naten saaqutanga.
Esghapagyaqmegteggu, iiskughsaqmegteggu vuusleghet, sikuvaget qungangitnun aglaghluni qavaamaaqelghii.

Nuliighhanun aapghumakangat.
Unaami unaanguluku yuuk yataaghqellaatamalghii.
Unugwaghllagyan, nuliighhan kingunganeng tuumsimakanga.
Maligsimakanga uyaavanlluni esghaghnayukangatni liigiknayukangatni.
Llaaghanam sikuvagnun takukumtaaghminun kaalluni aghuliillghani tuvam, naagu talughtuq qungangitnun tamaavek.

Tawani esghapalqiinamakanga.
Tazingavek takukestamakanga iigkaghameng.
Elngaatall igkamsugluku piyalghiimi taawa sanqutangi, uyiighi, uunghii saaghwani naqam.
Qavaani uyiigha tuguluku taglaasimakanga.

Aghnaq nemun kaalluni ugwimi uyiigha iighluku iitghumalghii.
Llaaghan whanikumaan taglaghluni yuuk ungipaghyalghiimi, "Ii, elngaatall angtiiyaghaqa, angtughsaghaqa sangwaa maklak, ima saaqkutuq.
Saavgumiighiitunga.
Taawa sanqutaaghhaanka ima aghulaqutii."

Taawa nuliighhan angeghluku sameng pinghitaa.
Ighivgaghmi taakwani nulqaaviightuq yuuk.
Nuliini kevgaqaa," Ingavek kugweghpenun kevgaqlaken.
Uyiighaghhaghmeggnenguq aqupilqennaqlitnga sanqutaaghiitngwaaghumanga."

Angeghluni nulighha aanluni tazingavek kugweghminun pimalghii.
Uteghnighluni uyiiq iiqani tuguluku itghulluku tuunumakanga.

Yugwem tuguluku yuvghiighaa, liigikaa ellmi uyiini.
Sameng pinghituq.

Unaami unugwaghllaglaataghtuq.
Maaten tawavek iighaghvigminun pigpenani, anglumeng ivaghiiq.
Anglu kaalluku, maklagem anglunga, esghapagaa.
Llaaghanwha uka mayughtuq maklak.
Iwerngaqun sugupagkek nuugyayek tawavek naghullegyaqminigu legan unakaa.
Kii, imani iknaquq elngaatall.
Aga pingakun taaggun nengtuq iwernga kiksagaa uyiighem kangii.

Tawaten maklagestun uyatutkaghmi sama nengtuq.
Maklaglleghhii, anglunga nuqutughtaa tawaten qaaksaghqaaghlluku.
Naghighyan sayugwaa, sayugwaa.

Sayugwaa, sayugwaa iiwenllu whaa aliighnaqaquq, samaken nuughqaghsalghiimi, aanqaghsalghiimi, yugwem neghqughrugwa.
Neghqughruk uughqaghlluni yuuk taana qevutqughtaamakanga gginaa esneguughlluku puufqelluku.

Neghqughrugwem nuqneghluku uyiigha pikaqegkanga, aga iteghtuq veghutuq anglumun.
Yuuk nekevluni uyiini, sanqutni imegluki taglaghtuq.

Esghaghluku nulighhan aaptaa, "Kii saghllagsin, sangavek gginiighuteghllagsin?"

"Elngaatall angtiiyaghaqa."
yugwem kiimsiimakanga, "Angtiiyaghaqa, sangwaa taaga, repall nengtem angtalnganeng nuqneghnaqem anglum esnengakun gginaqa kaagutaatam gginiighutngwaaghaanga."

Taawa aangghaqegkanga, sameng pingigalkanga.

Qafsinat aghneghet atughluki gginani piniighraagsan, yataghqelluni aghulaqlaataghtuq, piyaalaataghtuq.
Unanguutaqelghiit ayveghaataqelghiit piyaat.

Taawa qavanghituq ivaghilataghtuq anglumeng.
Llaaghanwha anglumeng naalkulluni taawa uqlighllataghtuq.
Uka mayughlaataghtuq, nuuglaataghaa sugupagem.
Iwerngaqun tawaten alla naghullgaa, nengtuq aga.
Tawaten pilataghtuq, imani iknaquq.
Ilumsuwhangunani, legan whaa neghqughruk sama qevutqughnaqlataghaa.
Iwernga yuwhaam nuqneghaa.

Taawa naghighyan uka sayuglaataghaa, amaa, amaa.
Nuugtesaqminigu maklagllak.
Legan panaghaghmineng tuqutaa angtaaghllak.
Qaakluku ellnginaghhaghmi maklagllak angtaaghllak repall nalluka sangutanga.
Unangigallghem pimalghii, "Una teghiglugwem avaaqutaghllakenghitaagu," nallum angtalngan.

Taawa makliluni, qamiighluni taglaghtuq.
Elngatall quyakaat upughataat.

Taam kingunganeng taawa qavaghyaghtughnanightuq, unangyagutuq tamaakustun maligulluni.
Yugulghii ellngallu, pikengyaghqayalghii qaviigasaquni.

Tefaay! Tagtalkaa taawa.
