Pupigpalluq Mekelghiiq Nulightulghii

Ungipaghaatanga Tuliim

Eltughaghhaa taana pupigllak quunpeng kuumgaqelghii, "g-g-g, g-g-g."
Taagkennguq eltughaghhaan kevgaqumakanga aghnangllaatesqelluni.
Nenglutuqaq.
Pimakanga eltughaan, "Aghnangllaghyaghtuutinga."

Iquklighpigaghnun aghnangllaghyaamalghii nengyaa.
Taagken kaasimalghii.
Qineghlluni tuqlughimalghii, "Qamaay!
Eltughaghhaghmanguq panigen pinillgha tugunakanga."

"Nakaannguq.
Sakesqelluninguq pii.
Aagraliightenguluni?
Aantistenguluni?" akisimakangat.

Taagken sivugsimalghii aghnalqwaaghhaq.
Atghaamalghii.
Kaalluni pimakanga eltughani, "Sakesqellutennguq pizin?
Aagraliightenguluten?
Aantistenguluten?"

Eltughaghhaan pilaataamakanga, "Ilangitnunllu piighten aatak."

Ilangitnunllu taglaghlaataamalghii aghnalqwaaghhaq.
Taagken sivuliit saaqwlighhiitnun.
Kaalluni qineghllaataamalghii.
Pilaataamakangi, "Eltughaghhaghma kevgaqaanga, panigpegnguq pinillgha tuguligu."

Pilaataamakangat, "Sakesqelluni pii?"
Tawatengwaaghwaaq sivulighhaam akuzillghatun akillaataghaat.
Taagken sivugllaataghtuq.
Atghaghlaataghtuq.

Kaasan eltughaghhaan aapsimakanga, "Qayugham?"

Nengyughhaan pimakanga, "Imatuq aghnilleqaten.
Qenwat anaguleghtesleqaghpenga."

Taagken pimakanga eltughaghhaan, "Whangallu anaguleghlleqamken."
Llaaghanwha aghnalqwaaghhaam qamagsimakanga nenglu.
Kingulighpigaghhaat nenglut takumakangi.

Legannguq qineghtuq, yugnguq esghaaghaa.
Yugwem pimakanga, "Salegnun pizin?"
Nulighha nuughqaghsimalghii.
Nuughqaghlluni pimakanga aghnalqwaaghhaq, "Neqelegnun piziin?"

Aghnalqwaaghhaam pimakanga, "Nakaan, neqelegnun pinghitunga.
Eltughaghhaghma kevgaqaanga.
Panigennguq pinillgha tuguligu."

Atangan pimakanga, "Tugunaqaa.
Atghaghllequq, maliglleqaaten."
Aghnaghaq qiyamalghii, ugwiineghmeng ighsaluni.
Naangan aangghusunghilkanga tawavek yaywaalimun, qayughllak pupigllagulghii.

Aghnaghaam maligsimakanga aghnalqwaaghhaq.
Taagken iteghluni aghnaghaq aagranun ayapghumayalghii.
Vuuvghek aghipaghllaguftuk.
Kangighaghhaghqun peghleghsimalghii, ighugni qantaghlukek atkugmineng.
Qiyamalghii, ugwikaghqani nagasaqminigu, kumegyalghiimi, "g-g-g."
Aghnaghaq qavaamalghii.

Qavaghyan, eltughaghhani aghnalqwaaghhaam ghhutegnun ateghsimakanga.
Keligumakanga pupiga.
Taagken mekelghiiq piniighqwaamakanga.
Esghaqaaluni nukalpigaq, pinighhalek!

Taagken nenglumi naatgha tanughqumakanga.
Taagken nengluni tuukghumakanga.
Taagken nanit kumaghquumakangi.
Nenglu nighuwhalek.
Nunivagem tungangani nenglumi miinglutanga qelpeghsimakanga, awergha nusugraamakanga.
Sangwaa tamaghhaan,  atkuk, ilepghaaq, qallevak, kapesegaq, agaghquusimakanga.
Taagken aywaan tunganga, meghem tungangan miinglutanga qelpeghsimakanga.
Tanemlleqa aklungi nusugraamakanga.

Eltughani taagken pilugugumakanga ukileghyagmeng.
Quyngiliighllagumalghii.
Sagneghllaget malghugneghet pugneghmeng imiimakangi.
Aleghqek mekestaaghhaak qayegkenkun tawaqapiget llimakangi.

Aghnaghaq teghsaamakanga aghnalqwaaghem, "Aghnaghaq uyuq, angayuqaghten neqmeng taglaatiki."

Taakwavek qiivyalghiimi ugwikaghqaminun, esghaghyaqminigu nukalpigaq pinighhalek!
Aghnaghaq nenglaqaamalghii, "Tehem, tehem."

Aghnalqwaaghem pimakanga, "Sukalluten aqumi."

Aghnaghaq aqumluni aatkani mataghquumakangi.
Allaneng aatkaneng tuunumakanga aghnalqwaaghem.
Qallevagumalghii naayghaq ughukestalghiistun ayuqelghiimeng, ukileghyagem angtalanganeng.
Taagken kapesegaamalghii qaayngakun.

Taagken taglaamalghiik ugwikullghiik.
Sagneghpaget tuguluki taglaamalghiik.
Kaallutek mangteghamun, aghnaghaq tuqlughimalghii, "Qamaay! Keneghmeng nuugutengnga."

Aghnaghaat anighqun kumaghlluku nuugusimakangat.
Esghaghyaqmegtekek nek pinighhalek! Qimagumalghiit.
Iitqaghtaasimalghiit, keneghteng unilluku.
Ungipaasimakegket angayuqagteng, "Nek sama piniipigtuk!"

Aghnaghaam pilaataghii, "Sukallusi, keneghmeng tuunitengnga."
Keneghmeng aatghusimalghiit.
Iitghumalghiik ugwikullghiik.

Taagken mekelghiighem sakini pimakanga, "Nunalguteten kelgughqi.
Tagilaghallinnguq."
Tagilaghasimalghiit.
Iteghaasata ungipamsugusimakangi pupigmineng qalmamineng.

Taagken sagneghpagem angeneghqek tawavek ellngitnun neghesimakek.

Taagken qiliighnameng tawaqapigmeng qaneghmiquumakangi.
Taakuk ilakek sagneghem sakiminun tuunumakek.
Taagken atghaamalghiik.

Aghnaghaat maligsimakegket.
Aghnalqwaaghhaam aghnaghaat ayapelghiit amiwaaghqun repamaaqegkangi, qayughllak angayuqiita ighlekegkaqegkangit.

Taawa nulightughtuq mekelghiiq.
Tefaay!
