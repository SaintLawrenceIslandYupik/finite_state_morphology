Iistumii Megnunalghiimeng Liillghii

Aasam Ungipaghaa

Ungipaghaninguq imani, taakunnguq aghnaghaat tallimat.
Aghulaghquumalghiit, tutmaghwaaghyaamalghiit.
Llaaghanwha taagaveqaaghaq kaalluteng iiggelleghllak kaasimakangat aangepiglleghhii.
Ataasiq aghnaghaq tutmaghwaaghumalghii.
Tawaten tutmaghwaanqusiin kanaamalghii.
Tawavek qelpeghsaqminigu pekneghmeng imighllagluni.
Tagsighii ilani, "Tagitek, whaa naalkutunga."

Taakut aghnaghaat tagimalghiit.
Ellnga Iistumii, ilanga Ketngigtumii, ataasiq Qugtuqaghtuurughmii, enkaam Aghveghtughmii, tallimaat Ullungagtuuru.

Taagken elngaatall nengighqiit aghnaghaat taakut kenimegteggun tawanlluki, siqlugwaq avangiitngwaaghluku.
Tawaten peghuvyiighluku unisimakangat.
Elngaatall quyapiglluteng aglaghtut aghnaghaat.

Aglaghluteng nemeggnun, ugwinga Iistumiim naken pii, entaqun ama pekneghyaqaq.
Iteghluninguq aghnaghhaq taana elngaatall sumeghtaghaghllak.

Ugwingan pimakanga, "Iyataghtunga, siqlugwaghqu."
Taawa avelghaqiinaghaa.

"Enta sukalluten iyataghtunga siqlugwaghqu," pilaataghaa ugwingan.

Alingughyugutnginaghmineng aanluni siqlugwani legan esghapagtuqiinaghluku unisimakanga.
Unilluku, ugwini pimakanga:
"Aay, uqesqaghhaghma sangituunga!
Iistumiinkut, Ketngigtumiinkut,
Aghveghtughmiinkut, Ullungagtuurunkut,
Qugtuqaghmiinkut naangsimiit!"

Legan ugwingan tawavek, qezini amqeghtaghlluku, siingyaqminigu legan aga nevaghmi ulleghtuq, qeteghaghtuq.
Imaninguq pii qiyamaghmi:
"Maketengngaay, ngaay, ngaay, ngaay!
Maketengngaay, ngaay, ngaay, ngaay!"

Taawanlengughnguq ugwatangani nanevgaghllak, afsengaq.
Taam pimakanga:
"Maketigu, maketigu,
Qughrughaam avaqutaa,
Kuyapegrugaaghem eltughaa!"

Makesimakanga.
Tawaten esghapaghngaaghmigu legan siinglaataghaa!
Legan qiyaaqelghii aghnaq:
"Maketengngaay, ngaay, ngaay, ngaay!
Maketengngaay, ngaay, ngaay, ngaay!"

Taagum pilaataghaa:
"Maketigu, maketigu!
Qughrughaam avaqutaa,
Kuyapegrugaaghem eltughaa!"

Makesimakanga.
Tuguluku aqumesimakanga.
Taawa piniqaaghtaa, aghyuuqanga taam nanevgam.
Taawa pinitun nulighqaa.

Tefaay, aliinghakun, amsanaakun!
