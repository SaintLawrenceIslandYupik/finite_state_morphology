Sulpik Iilqayugwigalnguq
Anagutaam Apellgha

Qalugyaam ighneghhani, Sulpik, ungipamsugutaqegkanga ullghitiilluku qimugsimeng igleghusiqaqsaghniluteng.
Aapghaqegkangallu Ghhaveq, pingayuwhaghneng qikmiqluni tevraqayuguyaghniluku.

Qalugyaankut qikmilget ataasimeng, qamisluulget, ullghitalget.
Sulpik qimugsighnaqumalghii toboggan-nek qamiskellukek.
Qikmighteng Pot, uyaatighluku qiipraghuteneng snap-petii toboggan-mun.
Igleghhnaluni aqumqaghtaqsalghii yeghlegi qikmim uughqaghtaqegkanga.

Qenwatlu qikmiq kilgaanlenguq Pot-tem esghaghluku malighqaamakanga ugwavek Aatneghmun.
Sulpik taklaan toboggan-kun qamumakanga.
Aantani Pot aghuliighluni aantaghniightuq.
Sulpigem qamughtaaghnaqutkaa igleghhnaluni, aghtughaa.

Sulpigem neghnillelghutaq plastic bag-a naalkelluku Pot-mun naaghtesluku maghyaghqughaa nemeggnun.
Kaatuteqaghsamigu petugwaa.
Iteghnaqngami kameraaghllagegni itegmighqutngwaaghaak.
Saayguraaghmun iteghluni amigem saaghwakun nekeveslukek qamavek ilutmun iteghtuq.
Paaghqiteftut.

Sulpigem suflugwaghhani agaghfiganeng ateghlluku suflugwam mesiighaneng, sangighquusimeng, ighllughwaatmeng ketfaatuq.
Sivukluku suflugwaq sangiglluku taagken ighlluughwaghaa.
Ighlluughaatni mingllinnaqluku mesiilghutaghhaak aagullukek kuuvumakek.
Mesiilghutaghhaak maketqaghhnaqlukek enraghngam suflugwani uullghaghsimakanga.
Mesiiq kuuvegkaq nepsagluku paper cup-ngiighhaghmun sivughluku enkaam aghalghutaghhaagnun mesiilghutagnun kuuvumakanga.

Suflugwani mesiighqeghngaaghmigu esghaamakanga sivuqliq nakeghsaatanga naannaaghta ayemkaamalghii uullghaghtaqngami.

Nakeghsaatnga pin-netngaftuq.
Suumqaataa jacket-mi estegani three penny-ngiighhaq tuquuqaq naalkutaani.
Taagken tuquuqameng aanesimakanga pin-nga.
Alquutaq table-legneng tuguluku puunga uspusaqminigu nakeghsaatetun umutatkaftuq.

Ulimghusilghutak ketfamakek.
Pumsugwegnekun alquutaq amqeghtesluku puunganeng hacksaw-meng kepusimalghii.
Ayemegkaq nakeghsaan usputaqluku nakeghsaatengllaaghaa suflugwani.
Alquutaq kepegkani walamnaagmeng neghuvaghsaghluku sayugwaatagnun kanaghsimakanga.

Iiiwenllu ulimghusit kanaghqutaqii angayuqakek iteghaatuk.
Naangan kuuvelleq mesiiq esghaghluku ukmangightestaa Sulpigmun pimaan, "Sanganqun kelengaluten pingigasin!"

Ingaghquulluteng Sulpik qavaneghmeng aghtughtuq.
Quunpeng Qalugyaam ungipamsugwi qimugsighnaqellenillu sumeghtaghaatkii.
Allamenguq alquutaghhaam puung kepegkani nakeghsaatnguluku naten apelleghqaa nulqaaviighutkaa.

Sulpik liisaaghaghtuq sangwaat sumeghmini piyaqniitesug­nilnguut eltughyalget katam qimugsighnaqaqngaami.

Sulpigem pinighsaqaqeghngaaghmigu nakeghsaan, aliingumalghii qayughllak naangan kepnequq alquutaq naal­kegkumigu aghyuughyaghqaqegkanga.

Umyugwagni ataasiightaak unaami aghtekan naani ungipannaluku.
Aga qaviinaamaghmi.
