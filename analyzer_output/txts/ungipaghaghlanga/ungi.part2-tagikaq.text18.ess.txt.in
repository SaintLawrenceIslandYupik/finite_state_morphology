Neghsam Vuvallanga

Iimnanguq kiyaghsimaaq yuuk nuliilek saama nunalgutetuqat.
Naqam mughunniighaqelghii taana yuuk unaaqunneghagu unangegpenani.
Talwa ataasighhaghmeng akuraasigalnguq.
Ilangi unanguutaqelghiit.

Ilangam yuuk taana mughusimalghii.
Mughulluni anglu kaasimakanga.
Kaalluku saaghwakun aqumumalghii.
Tawansimaluku neghsaq nuugumalghii.
Nuugluni yuukpimakanga, "Ramkelasap!"2 Legan taaqluni mughyugaghsimalghii.
Yuuktaana sumeghtaghaamalghii, "Sameng aagna pii?"
Taagken yugem kengagni tengluglukek kakeghqughyami itegami asingi kanuughqumakangi.
Sumeghtaghaamalghii nuliini waamnnaluku.
Llaaghanwha taglaghyami nuliini pimakanga, "Unangumayaghtunga ima sefkaasimaaq."
Llaaghnawha nulighhan ugpequmakanga ugini.
Taagken qavaamalghiik.

Unaami unangupiglluku taghtughluni neghluni mughusimalghii.
Mughusalghiimi anglu kaasimakanga.
Kaasamigu saaghwakun aqumumalghii.
Mululuni neghsaq nuugumalghii.
Yugem piyaqenni, ighivgaghniimnanguftuq.
Neghsam taam pilataamakanga, "Ramkelasap!"
Aga mughyugaghsimalghii.

Taagken yuuk nekevluni maligusimalghii neghsamun.
Meghmun ateghyalghiimi teghhanun pesughyukanghituq.
Masisu esghaamakanga aga yuggaq tallileklu ighuleklu takestaaghhaghmeng naqam yugusii aangepiglleghhii.
Qesiqun neghsaaguq.
Yugem taana yuggaq maligsimakanganenglumun.
Iteghyan iteghviganun qineghsalghiimi esghaamakanga yugem taam neghsat vuvallalghiit.
Tesqamaken neghsat nanevgiita yuuk taana pimakanga, "Iitghi esghapagyaghtaa!"
Llaaghanwha yuuk iitghumalghii.
Iteghluni esghapagumakangi.
Nanevgaam neghsam nuliini pimakanga, "Saguyagka tagivaghqek!
Ilagaghnaqunga."

Nulighhan saguyak tugulukek tuunumakek ugiminun.
Ugingan tugulukek ilagaamalghii, "Qulighhamtaanguq paaaa—aamkut, qulighhaamtaanguq paaaa—aamut, Iyngighhaput mesiighpallaallukii neqniqaqiit!"
Qalghiimalghii, "Qagisavisavisavii, qagisavisavisavii!"
Taagken nanevgaat neghsat aghnaghaat pimakangi, "Aghnaghaat putughutek!"
Llaaghanwha nanevgaq neghsaq aanqusimalghii, "Iquyelqutaa iyaaaa, qaghpalukaa iyaa-aa, manuqelleghaaqaa iyaa-aa!" (1)
Tawa vuvalla qamagsimalghii.
(1) Entaqun neghsat akuzillghat.

Nanevgaam pimakanga nuliini, "Una yuuk elqwaaghmeng tuunigu."
Nulighhan yuuk elqwaaghmeng tuunumakanga.
Nanevgaam neghsam yuuk pimakanga, "Qaa uggnaqegkuvek quunqaamaghpek qesiiqaamaghpek uuglleghhaaten.
Ima naten pinaaghtut elqwaaghet."
Llaaghanwha yuuk aanluni mayuumalghii.
Uggnaqsami quunqaamaghmi uugsimalghii saama elqwaaghet llimakangi.
Esghaamakangi neghsalghutet.
Yugem nuliini ungipaalluku angaghquumakangit qamaglluki.
Taawa taam kenlenganeng yuuk taana unangyughighllagumalghii.

Qamagtuq.
