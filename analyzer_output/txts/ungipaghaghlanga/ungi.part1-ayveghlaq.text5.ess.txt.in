Ungipaghaan Qigighhmiik (1)
(1) Qigi taana qiighqametuq Arakamchechenmi Ungazim aywaani.

Iimnanguq, Qigighhmiik mekelghiighhaqlu aghnaghaghhaqlu anglegutkullghiikyaywaalingiighhaak.
Qigightaq mengteghaghtupiglleghhii.
Ama umiilelget.
Umiilgat aghvengyupiglleghhii.
Awen iiwleng aghvengaqelghiit.
Aghvengenghaani mekelghiighhaqlu aghnaghaghhaqlu esnamun atghaghaghaqelghiik.
Kaanneghata umiilgem uqumun siingwaaghataghaqegkek.
Llaaghanwha avangunatek taglaamaqelghiik taawanginaq mesiighmun angighullutek.
Wetku umiilek mengteghamun taglanghani esnamun yaywaalingiighhaak atghaamaqelghiik.
Kaanneghmeggni pilakameng mangtagmeng ikuqusimaaqelghiik ama kemekragmeng.
Taglaghlutek kaanneghmeggni nutaanneghumaaqelghiik.
Ilangani mekelghiighhaq aanenghani umiilgem siingwaaghataamaqegkanga.
Taagken tawani kiyaghsimalghiik.

Maaten ilangani mekelghiighhaq pimalghii, "Maantekumtung tuqulleqiinkung.
Upupeng qayangllaghlutung aghulaqelqung."
Llaaghanwha nayagan aanghumakanga.
Taagken mekelghiighhaq qayangllaamalghii maalghugegneng paaskelghiineng.
Qayaq taaqsamigu tanpeghhaghhaghmeng qemgughtilutek nayakullghiik ilaghtuusimakangat.
Taaqsamegteki qayaghteng amiimakangat.
Qayaghrukutaaghllak maalghugegneng paaskelghii taaqumakanagt.
Mekelghiighhaamnayaggani pimakanga, "Wiin maani ataasimeng qavaaltung.
Unaami unanguluku mengteghaghput naafqelluku kellghakung."
Nayagan aangghumakanga.
Unugyagu neghumalghiik.
Neneghmeng taaqlutek ingaghquullutek qavaasimalghiik.

Taagken unaami taghtughyamek mengteghaghteng naafqumakanat.
Unangupiglluku kesimalghiik.
Ukiivagem tunganganun angwaaghumalghiik aghnelqusiq.
Unugyagu qayaghteng maghqaalluku qavaamalghiik.
Unaami taghtughyamek qayaghteng qalpeghlluku angwaaghumalghiik Ukiivagmun.
Meghnughyamek qayaghteng uyghighluku angyataghquumalghiik.
Taagken neghumalghiik Neneghmeng taaqlutek aghnaghaghhaam uyughani atuusimakanga.
Mekelghiighhaq qayamini nalughqutaamalghii.
Meghnunghyami nayani pimakanga, "Enta ataasimeng angwaagheltung."

Nayagan aangghumakanga.
Llaaghanwha angwaaghtuk.
Unugyagu uyghighlaataghtuk.
Uyghighlutek qayaghteng maghqaalluku qavaamalghiik.
Unaami taghtuneghmegni angwaaghaqelghiik aghnelqusiq.
Aghneghem qukaghyagu mekelghiighhaam nayani pilaataghaa, "Enta negheltung!"
Llaaghanwha aghuliighlutek qayaghtek uyghighluku neghtuk.
Taaqsamek nayani pilaataghaa, "Enta ataasimeng atuutinga, aghulanaqunga."
Llaaghanwha atuulluku nayagan mekelghiighhaq aghulamalghii.
Meghnughyami taaqluni nayani pimakanga, "Enta uyghin amugu.
Angwaagheltung!"
Nayagan uyghin amumakanga, enkaam angwaaghtuk.

Iiwenllu unugyaghtughaqaa nuna aliighumakangat.
Taagken takumakangat.
Sukalluni nuna anglimalghii.
Taagken tamlagumalghiik.
Arekull Ukiivagmun kaataqeftuk.
Quutmun uglleghaasimalghiik.
Qayaghteng sayugumakangak.
Sayugluku aawghsimakangak.

Mengteghanun taglaamalghiik.
Sivulighpigaghteggun kaasimalghiik.
Iteghaasamekmekelghiighhaq qiighwumalghii.
Aghnaq ineqsunaghllalghii aagrameng nuugumalghii.
Aleghqughyalghiimi qaghitumraagllaguftuq, "Kaaay, saam taghnughhaqistek?
Maani aviitusi!"
Mekelghiighhaam akisimakanga, "Qigighhmiinguukung."
"Aa, sakun tagistek?"
"Qayakun tagikung.
Qayughllaknunamnni seghletun kiyaghlleghhiikung, enngaatall umiilegput seghlepiguuq, naqam aghvengyupigtuq.
Aghvengenghani esnamun atghanemtung neqmun ama uqumun siingvagataghaqiinkung.
Llaaghanwha avangunaamtung taglaghaqukung mengteghamnnun.
Kaannemtung sameng negheltung.
Taawanginaq igataghlutung kiyaghtaqelghiikung.
Wetku umiilek taglanghani itagnatun esnamun atghaghaqelghiikung.
Pilakameng ikuqutaqelghiikung.
Enkaam taglaghaqelghiikung.
Taglanemtung wetku neghaqelghiikung.
Enkaamam tamaken ukavek tagikung tuqunnayukanginkung."
Aghnaghllak qiyamalghii, enkaampimalghii, "Waranwha avaqutaqelleqamtek.
Qamavek aagramun iteghtek.
Asangsi ugika tagikuni qevuulluni quyallequq."
Iteghasimalghiik aagramun.
Aghnam ugimineng utaqiitkelluku neqlightuumakek.

Neghumalukek sama uginga kavleguusimalghii.
Aghnam qelamakanga, "Av?"
"Whaantunga."
Yuuk iitghumalghii.
Tawani taghnughhaghhaak esghapagumakek.
Yaghlegi nuliini aapsimakanga, "Saam ukuk taghnughhaqakek?"
Nulighhan akisimakanga, "Entaqun elpeneng aaptaghtikek."
Llaaghanwha yugem aapsimakek, "Saam taghnughhaqistek" Mekelghiighhaam akisimakanga, "Qigighhmiinguukung, yaywaalinguukung, atangitukung, naangitukung.
Ukavek tukughqaghhalegnun ivaghingukung nani inqun pinitun kiyaghhnalutung.
Qayughllak nunamnni seghletun kiyaghlleghhiikung.
Umiilegput enngaatall seghlepiguuq."
Yugem aapsimakanga, "Naten kiyaghtaqa?"
"Aghvengenghani esnamun atghanemtung neqmun mesiighmun siingwaaghataghaqiinkung.
Llaaghanwha avangunamtung taglaghaqukung.
Umiilek wetku taglanghani itagnatun esnamun atghaghaqukung.
Atghanemtung pilakameng ikuqullutung taglaghaqukung.
Taglanemtung wetku tawani neghaqukung.
Aan'giimalutungllu umiilgem esghaneghminikung siingwaaghataghaqiinkung.
Qenwat tuqunnayukanginkung tagiikung."
Nepiighyan yuuklu nulighqullghiik qiyaghusimalghiik.
Yugem aaplataghii, "Atatangistek ama asagistek?"
"Avangitukung.
Taawanginaq nunalgutetukung, allanguut."
Yugem nuliini pimakanga, "Enta waranwha avaqutangukut.
Elpek angayuqaghten aqfaki!"
Nulighhan aangghumakanga.
Taagken nulighha pilugugumalghii, aanluni angayuqaminun aglaamalghii.
Kaalluni pimakangi, "Ugima aglaqiisqiisi, inqun ungipaghaghyaghtiisqellusi."
Nanevgaam akisimakanga, "Aa, aglaghnaqukut."

Aghnaq aanluni aglaamalghii mengteghameggnun.
Iteghyan ugingan aapsimakanga, "Qayugham?"
"Qaywa, taginaqut."
Aghnaq amsikaghsimalghii.
Mulunghituk nanevgaghhavaklu aghnalqwaaghllaklu iteghaasimalghiik.
Iteghaasata yugem pimakangi, "Whanga tuqlughaqamsi inqun ungipaghiisqellusi.
Qigighhmiik kaasimaak taghnughhaak naangilnguuk, atangilnguuk.
Enngaatall pellaghyuglutek aqumgalghiik."
Nanevgaghllak pimalghii, "Enta, ungipaghaghlanga.
Iimnanguq, ukuk taghnughhaghhaak naangit atangit whanga uyvalaluki tuququmaanka.
Tefaay!"
Enkaam nanevgaghllaklu aghnalqwaaghllaklu aanleghaasimalghiik.
Yaghlegi mekelghiighhaqlu aghnaghaghhaqlu milegpagtaasimalghiik.
Yugemnuliini pimakanga, "Awimam angayuqagken nangllekelleqegketen."
Aghnam akisimakanga, "Whanga iitek angayuqanka nanglleknaanghitanka.
Talwa sangighhaghmeng mekestaaghhaaluku tuunaanghitanka.
Elpek awituwaq sakiten nangllekelleqegketen?"
Yugem pimakanga, "Asangsi whanga nanglleknaanghitanka!"
Nuliini pilataghaa, "Enta whanga angayuqanka aqfaaghtiki.
Tagighllinnguq ungipaghaghyaghtughlit.
Aqelqatnagasugtut."

Llaaghanwha aghnaq pilugugluni aanuq.
Ugimi angayuqaanun aglaamalghii.
Iteghluni ugimi angayuqakek ungipaasimakek, "Ugima aqfasqiisi aglaqaghtegnguq ungipaghaghyaghtughtek."
Nanevgaghhaqlu aghnaghlqwaaghllaklu aangghumalghii, "Qaywa qaywa aglaghnaqukung!"
Aglaghyan aghnaq ugingan aapsimakanga, "Qayugham?"
"Taginaquk."
Aghnaq amsikaghsimalghii.
Mulunghituq aghnalqwaaghhaqlu nanevgaghhaqlu iteghaasimalghiik.
Yugek pisimalghiik, "Whanga aqfastaqamsi inqun aqelqak pellaghyulghiik ungipaghaatesqellukek.
Nuliighma angayuqakek tagiyaghtuk.
Nanevgaghllagem yaghlegi taghnughhaghhaak milegmiqaak.
Ellngannguq uyvalalukek tuququmaftaak angayuqakek."

Yuuk nepiighyan nanevgaghllak pimalghii, "Enta ungipaghaghlanga."
"Iimnanguq, Nunataghmiit mengteghat malghugneghhaat.
Ataasimi mengteghami kiyaghlleghhiik yuuklu aghnaqlu nulighqutiinalghiik.
Ilangani mengteghani kiyaghlleghhiik aghnalqwaaghhaqlu mekelghiighhaqlu nengyuqullghiik eltughaqullghiik.
Yuuk unangyupiglleghii.
Naqam neqenneghmini aghnalqwaaghhaq neqmeng awalighaqegkanga.
Enngaatall aghnalwaaghhaqlu mekelghiighhaqlu pinitun yugem kiyaghtesimakek.
Maaten ílangani aghnalqwaaghhaq sumeghtaghaamalghii.
Eltughaghhani pimakanga, ‘Aqnighyaquma!' Eltughaghhaan aapsimakanga ‘Sangavek?' ‘Qayughllak unguvaneghmeng qinuyagutunga.
Qemall aqnighlunga tuquyaquma aghnaq iigna aqfanayaghan enkaam ughvughqennayaghanga.
Ughvughqinamalunga iiggaaneng taagken iflanayaghtunga.
Qemall aghnakun taginayaghtunga mekelghiighhaalunga.' ‘Neghepigesnaghnaluten!' Aghnalqwaaghhaam akisimakanga, ‘Qayughllakkiyaghhneghmeng qinuyagutunga!' Nepiighluni aqniimalghii.
Aqniimalghi, aqniimalghii.
Maalghugegneng qavaghluni aghnalqwaaghhaq tuqumalghii.

Tuquyan mekelghiighhaam aghnaq aqfayaghtuumakanga.
Aanluni aglaamalghii nunalgutminun.
Kaalluni iitghumalghii.
Iteghyan aagrameng aghnaq nuugumalghii.
Aapsimakanga mekelghiighhaq, 'Saqwaaghsin?'
'Nengyughhaqa tuqumaaq, inqun ughvughqaghtesqelluku aqfaamken.'
Aghnam pimakanga, 'Qaywa aglaghnaqunga, utaqanga!'
Enkaam aglaamalghiik mengteghamun.
Taagken aghnalqwaaghhaq aghnam ughvughqumakanga.
Aghnalqwaaghhaq aghnam iiggaaneng kuuvumalghii.
Aghnam wata ughvughqumakanga.
Aghnalqwaaghhaq qenwat iiggestun angkaliightuq.
Taawa aghnam ughvughqaa.
Qenwat aghnalqwaaghhaq iiggaaneng iflaaq.
Iflayan aghnam signeghek kuuvyaghtuumakek.
Kuuvlukek mekelghiighhaghmun tuunumakek.
Aghnaq aglaamalghii mengteghameggnun.
Kaalluni iiteghluni uginga puuru aanluni mekelghiighhaam mengteghaanun aglaamalghii.
Kaalluni iitghumalghii.
Taagken yugem mekelghiighhaq pimakanga, ‘Mengteghan naafqelluku whangkunnun aglaa.' Mekelghiiq yugem pillghaatun pimalghii.

Mulunghituq yugem nulighha aqsangumalghii.
Ighniyalghiimi mekelghiighhaghmeng.
Aghnam atiimakanga Aghnalqwaaghmeng.
Mekelghiighhaq qavaghhinaghqun angliiq.
Qenwat mekelghiighhaq aaghwtuq.
Qavaghluteng taghtughyalghiimeng mekelghiighhaq piyugyaaghsimalghii.
Allameng qavaghluteng taghtughyalghiimeng mekelghiighhaq akuziyagusimalghii.
Mekelghiighhaq sukalluni angliiq.
Aatgha Aghnalqwaaq.
Qenwat qawaagsagutuq.
Yaywaalingiighhaankuk taamllu yugem ighnegha mughutaqelghiik.
Mughunneghmegni unangaqelghiik.
Llaaghanwha mekelghiighhaak ivaghiniightengughtuk.

Puuru yuuk mughunnanightuq.
Ama pinitun kiyaghsagusimalghiit.
Tefaay!
Taawa ungipaghaghtunga."

Nanevgaq ungipaghaneghmeng taaqsan yugem nuliini pimakanga, "Enta neghelta!
Neqnilghiimeng neqmeng itghuten!"
Llaaghanwha aghnaq neqmeng neqnilghiimeng allaghhinaghmeng itghusimalghii.
Taagken neghumalghiit.
Neneghmeng taaqsata aghnalghwaaghhaqlu nanevgaghhaqlu aanleghaasimalghiik.
Aglaamalghiikmengteghameggnun.
Unugyagu aghnam allighat saagsimakangi.
Ingaghquulluteng qavaasimalghiit.
Unaami taghtughyamengaghnamkalngani itghusimakanga.
Itghusamigupiluguget maalghugneghet nusugumakangi ilangi agham pilugugi, ilangi yugem pilugugi.
Taagken mekelghiighhaqlu aghnaghaghhaqlu pilugugluni aanumalghiik.
Enngaatall yaywaalingiighhaak pinitun lliightuk ama anglimalghiik.
Angliyata yugem mekelghiighhaq aghnaghaghmeng ineqsunapiglleghhiimeng nulightughtesimakanga.
Aghnaghaq yuukegtepiglleghhiimeng ugiightesimakanga.
Taawa piitim kiyaghsagusimalghiit.

Qamagtuq.
Tefaay!
