Esnaghmii Enkaam Quyillek

Kiyaghsimaaq Qigimi yuuk neqengyuqaq.
Kiigunneghagu qayaghtuneghmini unakaqegkanga masingka (1) uksumi naamatkaghqaq neqa.
Ayumiinneghagu uksaaghmi nutaan sikulinghagu Yagrakenutaghmii (2)
Quyillek yuuk pirughsaghtughaqelghii Qigimun.
Aglagnaqenghani Quyilleni esnaghmiingan iwemgam usitutalangatun tuunaqegkanga neqmeng.
Naqam uksaaghmi tuqutiighvik kaanneghani Qigimi yuuk Quyilleggneghani angyani neqmeng usiluku Quyillgan esnaghmiini tuunaqegkanga ínglut ataasit amilighluki qallukaghmeng.
Naqam piiqegkanga, "Enan ayumiqun tuqutinnaghamken."
Ayumiinneghagu tawatestaghhiinaq.

Maaten ilangani Qigimi yuukuksaaghmi Quyillegsan emta Quyillgan tawaten uglaghqakaan tuunluku angyaghhutameng pimakanga, "Sikulighaku pirughsaghtughllequnga elpenun.
Tengutaghhaghmeng yataghqutaghhnakevnga."
Llaaghanwha esnaghmiingan aangghumakanga.
Qigimun aglaghyami amsakaghtam amiiqaa siiqluku esnenga amiiqam tuughlluku siqlugam paaynganun petugteghuumakanga.
Taagken ayveghem tenguganeng imiimakanga iwemgam esleqaghaghlluku.
Enkaam meq kumlalluni lliighyan siqlugam tengutam paaynga meghmeng kuvughtaamakanga.
Llaaghanwha siqlugaq imaghtuumaan kumlaghqumakanga.
Qigimi yuuk mengteghamesimaluku qakma kaasimalghii Quyillga pirughsaghtuq.
Yugem aanvikumakanga aqelqani atkungunani naqam nasaperaghluni aghillugluni.
Quyillgem aqelqaan esnaghmiini pimakanga, "Aqlaghaghhalek mataghpek saquzin?"
"Sangwaqun aallakun!
Naken atkugkameng amiingigalnguunga.
Elpek amiilitaqegkevnga qallukaghmeng."
Taagken iteghlutek neneghmeng taqsameng Quyillgem esnaghmii aapsimakanga, "Nagutuq uksaaq tengutightesqelluten piyaqemken?"
"Legan teskana kiyaghtuq.
Ulimasimamken.
Enmis aqfalteggu."
Llaaghangwha aanlutek siqlugaanun atghaamalghiik.
Siqlugamun kaasamek esnaghmiim pimakanga Quyillek, "Esgha taana saaqsigu nusuggu."
Siqlugam paaynga ilangqullaq katam amiiqam putungi aliilluteng.
Quyillgem akisimakanga,
(1) Itagnaghilleq.
(2) Yanrakenot.
Una whaa maaten Quyillget nunakaat, nekaat.
Qigim aygungani.
1800-eni Yupiget net kiyaghtaqsaghtut.
Ataasimi entaqun Yupiget nunaksaghaat (Krupnigem pillgha).

"Uuk kaku samam!"
Quyillek sivughaamalghii tengutameng nusugunneghmeng.
Sivughaghyan Quyillek esnaghmiim atghilegmineng putungikun amiiqaq kaguluku sayugaghsaqenni siqlugaghtuumaan piiksigaghlluku tengutaq amiiqaq nusugaghsimakanga.
Quyillgem esnaghmii pimakanga, "Uuk kaku nalleghitaquten!"
Taagken Quyillek tengugmeng usilighiluni aghulaqumalghii.

Ayumiqun uksaaghyagu awen Quyillegtelleghmeng kingutaghaghlutek atakullghiik Yagrakenutamun Quyillegsimalghiik.
Kaasalghiimeng Quyillegtaghyagllak qemgughusimalghii.
Quyillgita esnevaghvikluki pimakangi, "Kii nalleghitaqusi!
Sangafsi mulughtaastek?
Utaqaqiimsi."
Legan tawaten aghneghmi Quyillek tuqutiighumalghii.
Sivulighpigaluku esnaghmiini Qigimii tuqluumakanga.
Pimakanga, "Elpekunguvalghiimeng aghnameng ataasimeng sigutanginnaqamken saama tallimaneng tuqutilleqamken ugmestaaghhaghmeng pilugugkameng amiilighluki."
Taagken yuuk atakullghiik kellutek aglaamalghiik Qigimun.

Uksughlluteng upenghami quyngim ighnillghan kingunganeng suna taana kaata Quyillgat Qigimun.
Kaalluni ungipaamalghii, "Quyngighhaghsi pama maalghiimaaq.
Whangkuta Quyillegni quyngiput malghugegneng ighninghata aallghi tuqutaqaput."
Yugem Qigimiim atangan nanevgaghhaampimakanga, "Quyngit malghighngiita whangkunni esnaghmiini avangitut agleghitut qayughllagmi whangkuta qikmit saghligaput ighniiqelghiit uglapiglluku tuquqiigalkeput.
Maaten quyngighhaghput malghighngaan nepighulluku tuqutegpenaan aallgha ighnighngaan.
Elpek quyngiqenghiitan esnaghmiit pikaat."
Llaaghanwha Quyillek aglaamalghii.
Qigimiit Quyilleggneghmeng taaqumalghiit.
Yuuk Qigimii aghvengyagutuq ukileghyagmeng.

Maaten ilangam uksaaghmi Quyillgat pirughsaghtughluni pimakangi, "Quyngighsi pama nulaaquq sukalluni naqam pinipigtuq ukileghyaperuwaaq."
Taagken qafsinat uksut atughluki tagilaataamalghii Quyillgat.
Enkaam pimakangi, "Agmangam3 esnametegpenasi.
Quungvaghhasi.
Masingka pama quyngighsi uglaghimaaq."
Llaaghanwha Qigimiit qamilguumalghiit Yagrakenutam kelutanganun.
Nekegsimalghiit awen Quyillegteng sivuliqluku ellngit esnaghmiikuvinghaat tunuqliiluteng.
Quyngighteng mengteghamun tagisatgu esghaghyaqeseng imaninguq inglaminaghtuq ukileghyaperuwaaq.
Tawani kiyaghsimalghiit.

Maaten ilangani Qigimiikuvinghaam nanevgaa nanevgaghhaam nuliini Dimakanga, "Enta ighneghput pamavek quungvanun tukughqaghhaanun vaghisaghtuulteggu."
Llaaghanwha nutaghat piluguteng meteghllugmeng qaspiqutighluki yataghqellutek aghulaqumalghiik.
Tespagani quungvani igleghllutekmengteghatmaalghugneghet esghaamakangit.
Sivulighteggun mengteghatgun kaallutek iteghpenatek uughqiitni qavaamalghiik.
Qesiqun kaatfikaqeftaat Quyillek ighnelek panilek.
Taakuk avaqutakek tespamantaqeftuk aallghani mengtegham.
(1) haamangam?

Unaami mekelghiiq quyngimeng atghaghluni atami mengteghaanun aglaamalghii.
Kaalluni uqeghhmi esghaamakek aqelqak maalghuk.
Qavaghaqeftuk.
Pilugukelghiik meteghllugem amighqwaaghaneng.
Qaprakaneghmegni meteghllugem melqwa anuqataghaam tengqataqegkanga.
Iteghluni mekelghiiq atami mengteghaanun ungipasimakanga atani tawaten ayuqelghiineng aqelqaneng.
Atangan mekelghiiq pimakanga, "Iitghesqiki!
Saqungwaat?"
Aanluni mekelghiighem itegamineng taghsaamakek aqelqak.
Iteghtugnguq.
Iteghyata yugem aapsimakangi, "Kiii natmun igleghtaastek?"
"Arekull taawa taawangiinaghhaq whamighput tukughqaghhaanun ivaghitngwaaghput."
"Uuk legan tawa panilegpigunga.
Tukightughtilleqamsi."
Yugem ighneni pimakanga, "Aglaatiki elpesinun.
Neghyaghtuutiki."
Aanluteng aglaamalghiit.
Sivungitni mekelghiiq kaalluni nayani pimakanga, "Enngaatall atamta aanghutaaten seghlepestaaghnun.
Sakighhaghqaghten kaaskata esghaghlleqaten.
Aklumasipigut.
Talwa meteghllugem amighqwaaghaneng pilugukuk."

Aqelqak kaallutek iteghyag'ta aghnaghaam esghaghyaqenni imani ukuk pilugugllugllagtuk.
Utuqa allighaq saaglluku taaggun aqumesqumakegket.
Neghyaghqameng ketfaasaqmegtekek quyngim nefkuuraa taagkaghtaq tukruughqwaaghllakaq iqlugllutek aghtughlutek neneghmeng taaqusimalghiik.

sQavaghluteng unaami yataghqesata aqelqat mekelghiighem atangan ighneghminun atghaatesqumakangit quyngilegtimeng.
Enkaam yugem panini ighsaghwaaghngaan qiyaghngaan aangghunnaqniluni wanlegi maligutesqumakanga.
Aghtughyamigu ellmineng qaghlughiluni panini qaakluku atghaamalghiit.
Iiwen esnamun tunganganilngughnun Quyillegnun aliighaqut uka quyngilegti paayghi aliighaquq.
Kaasalghiimi imaniguq quyngikek pinightuk ukileghyakegtestaghhiinaak.
Yuga imaninguq atkukegtuq nughaghmeng ukileghyakegtaameng saama mekelghiiq nukalpigaqsa seghleghuqaghta.
Nanevgaghhaq pilugugllugalghii qaakluku aga uteghsimalghii.
Quyillgem panini pimakanga, "Qayugham wasaq ighsaaquten.
Langetaq aagna ugikaghqaqan."
Panigan akisimakanga iqlighsimaghmi, "Imatuq!"

Quyngimun kaalluteng aghuliighumalghiit.
Quungvam Quyillgita quyngiq esghapagyaqeseng imani uglaghtuq naqam ukileghyaperuwaaghllak.
Nanevgaghhaam ighneni pimakanga, "Mekelghiiq una elpegun kaatesqennaqaqa.
Iitqan allighallugkun aqumesnaaghan.
Enkaam ketfaannaaghan upenghaghtam ayveghem tukighuggneq qasiqam nefkuuraaneng.
Enkaam neneghmeng aghtuqagu pinaken, 'Wasaq elpek nanevgat neqlightughaqaten ggutangiitkat tukrugllagmeng.
Whangkutallu esnam neqanganeng tukrugsiqayugukut.
Ikiwan elpek gguutkegtaq wha aghtughtuten.' Wetku kinguvaqun pinitun neghesnaken.
Una atanga panikullghiik whangamninnaaghtuk."
Llaaghanwha nanevgaghhaam ighnegha tawaten pimalghii atami apeghtuusatun.
Nanevgaghhaam quungvam Quyillga qevuulluku upughasimakanga piniqullghiik.
Unaami aghulaqnaqsata aghnaghaq unegsimalghii enngaatall awen aghnaqluni.
Taakut quungvam Quyillgi usimakangat esnam neqanganeng allaghhiinaghmeng.
Kiyaghsimalghiit iwemgam aghyughinalleghmun.

Tefaay!
Qamagtuq.
