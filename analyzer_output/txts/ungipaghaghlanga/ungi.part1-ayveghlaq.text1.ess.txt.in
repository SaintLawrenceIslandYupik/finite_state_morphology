Ukamangaan

Iimnanguq Ungazighmiit Sivuqamun atghaamalghiit.
Ilameng Sivuqaghmiit taghnughhaghqiit wayaamaqegket maalghuknayakullghiik.
Aglaasimakegket Ungazimun.
Mekelghiighhaam aatgha Kaanghu, uyuqlighpigaq.
Aghnaghaghllagem aatgha Ukamangaan.
Aghnaghaghllak ugighyaghqastun angkaliikaq.
Ungazimun kaalluteng maalghugegneng qavaamalghiit.

Aqimalghiit Uvingemun1 taghnughhaak tuunyaghtuumakegket quyngilegnun.
Kaasameng Uvingemun esghaamakangit Quyillegllaget.
Aapsimakangi Quyillgem, "Sangafsi tagistek?"
Akisimakangat Ungazighmiit, "Whangkuta tagiikut inqunamen taghnughhaak tukfiisqellukek quyngimeng."
Quyillek sumeghtaghaamalghii, "Naqam ighnelek aangelghiimeng."
Pimakanga, "Itupilqun ighneqa nulightughyaquni yuginakaghnayaghamsi quyngimeng."
Llaaghanwha tuunaqaat Ukamangaan aghnaghaghllak.
Kaanghu tuunenghitaat mekelghiighhaq.
Uteghsimalghii Ungazimun.
Ukamangaan ugiightuq Quyillegmun Uvingeghmiimeng.
Uginga yuukegtepiglleghhii ama sukatepiglleghhii ama iknaqepiglleghhii.
Ukamangaan ineqsunapiglleghhii ama sungaghatepiglleghhii.

Ukamangaan meghtaghaqelghii ama ukiniiqelghii.
Meghtaghnaqneghmini ugkemeng qugtuqagni keviighaqegkek.
Kiiwegnun kaanneghmini tamaghhaan aghneq ugkemeng miluqutaghaqelghii inglunganun.
Tawatestaghhiinaq.
Ilangani kamengllaghtaamalghii.
Uglapiglleghhii kamelghun ulimamakanga.
Taaqegkani ugkemeng imighaqluku.
Kamek taaqumakanga yuginaq qula siipneqluku tumangani inqunamen aasaghqaluku.

Maaten ilangani metngeghumalghii.
Kamelghun akmagluku aqeftaghaghmun kanaghlluku igleghsimalghii.
Igataneghmini kaamget tuguluki ugkemeng tugulluni neghaqelghii.
Qavaghyimeghmini nunami temngi qavaghaqelghii.
Kaamgi naavenghata allaneng kaamgaqelghii.

Maaten ilangani kaasimalghii mengteghaghllagkun paaghqilngughqun.
Mengteghaq neqetupiglleghhii, mangtagmeng ayveghmeng neghsameng ama quyngimeng.
Amigem saaghwani saghumigneghem tungangani yugem neqanga.
Ukamangaan aqumgaamaluku iitghumalghii aghnaghrukutaaghllak mataqeltaghhaq.
Uvin’ga qatepiglleghhii qugintapiglleghhii.
Pimakanga Ukamangaan, "Kakumiy, naken pizin?"
Ukamangatem akisimakanga, "Quyillegneng piinga."
Aghnaghrukutaaghllak aleghqughtuq, "Nakumiinguzin?"
"Sivuqaghmiinguunga."
"Saqumazin Uvingemun?"
"Ungazighmiit akikumaatnga Quyillegnun."
"Neghelta!
Neneghmeng taaqegkumta ingaghquullghaakut.
Whanga qavaneghtughllagtunga.
Unaami taghsaghnaaghaghpenga.
Taakuta ayveghem elqunghek akitma asingani tugunakegken taagken anagunakevnga naasqumkun.
Taghtughnaaghtunga."

Llaaghanwha neghusimalghiik mangtagmeng Ukamangaatenkuk aghnaghrukutaaghenkuk.
Neneghmeng taaqlutek ingaghquullutek qavaasimalghiik.
Unaami unanguluku taghtuumalghii Ukamangaan.
Taghsaamakanga aghnaghrukutaaq, "Uyuq, uyuq taghtaa!"
Nagaquumangisimalghii.
Qaywa naasqwa kevgusimaaqsaqanga aghulasimakanga wanlegi nagaquumangisimalghii.
Ayveghem naasqukek tugulukek uqliisimaaqsaqanga Ukamangaan alingumaaqelghii.
Qenwat utaqiiluni lliightuq.
Aghuliightuq taghsaghineghmeng.
Iiwenllu aghneghem qukaanun lliighaquq aghnaghrukutaaghllak taghtuumalghii.
Taghtughluni agniiquq, "Ii-ik, ii-ik, ii-ik, aghnaghaghhaghmi whani allameng taghsanghilkuvnga neghelleqamken!"
Aghnaghrukutaaq aqumumalghii.
Pimakanga Ukamangaan, "Igataghtunga!
Tuuninga taagken yugem neqanganeng."
Ukamangaatem tuunumakanga.
Aghnaghrukutaaghllak neghumalghii.

Neneghmeng taaqluni aanumalghii.
Ukamangaatem nallukumakanga natmun pimatanga.
Tagiyalghiimi unangumalghii neghsameng.
Pimakanga Ukamangaan, "Enta neghelta!
Unaami anagunakevnga taawanginaq wata.
Iiwen anagunghilkuvnga neghelleqamken!"
Neqaghlutek qavaamalghiik.

Unaami unanguluku taghtuumalghii Ukamangaan.
Ukamangaatem elqunghek tugumakek.
Sumeghtaghaamalghii, "Qaywa tuqulanga!"
Anagumakanga naasqwakun qevuulluku.
Aghnaghrukutaaghllak aqumumalghii nenglaamaghmi, "Hahahaha!
Tawaten tawaten tawaten!
Uveghllunga anagunayaqevnga aglaaghhaatenngam atkuka una aalluku.
Yugunghitunga, kayngenguunga."
Llaaghanwha aghulaqumalghii Ukamangaan Ungazimun.

Igleghsimalghii kaasaghtuumalghii Ungazimun sukalluni.
Igleghsimaluku yuggaam esghaamakanga mengteghaam saaghwaneng.
Araamalghii, "Maakughsiiy kayngeghllak taakwa!"
Yulghutet ughluveteng panateng tugulaghluki malighqaghaat.
Ukamangaan araghtuq, "Kayngengunghitunga, aghnaghhaguunga!"
Yaghlegi mulaaghtuq kayngestun.
Ukamangaan aghuliightuq.
Nasani mataghtaa.
Gginaa aliightuq.
Yuget esghaghluku liisuqaat llaaghan Ukamangaan.
Awenralengan pimakanga, "Tagipigesnaghtuten.
Ayumiqun itagnatun tuunyaghtughlleqamken quyngilegnun."
Aghnaghaam atkuni mataghlluku taglaamalghii.

Tawani neghtuq mangunameng.
Qavanghituq.
Esnamun piyaaguq.
Tawani qiyamalghii nuna tukeghraamaan.
Enkaamam iiwenllu mamlegtaqaa Ukamangaan qiyakestaghngaaghmi qavaamalghii.

Iwernga qavanguumalghii.
Angyat tagiqeftut.
Angyat kaatut.
Araamakangat, "Ukamangaatnguzin?"
"Ipapik."
"Quneghlluten angyamun uugten!"
Llaaghanwha uugtuq Ukamangaan angyamun esghaghpenani.
Suqsughtaghtut suqsughtaghtut.
Sivuqamun kaatut.
Qenaghpallaatut.
"Esghaghhaatenngamnalugullghaaten quutmun!"
Llaaghanwha sivukluni nalugutuq Ukamangaan esghaghpenani.
Saaghhwaakun miluusimakangat nengik maalghuk mangtak.
Ukamangaan pimakangat, "Esgha taana angyaataghqaghhaan!
Aglaghnaqegkuvek tugunaken!"

Qavaqestaghngaaghmi taghtughyalghiimi angyat aviitut.
Piyalghiimi nunami allami liisuqaa llangaqa Sivuqami.
Naqam saaghwani aghveghllagek maalghuk malluk.
Taglaamalghii mengteghamun Ukamangaan.
Pimalghii, "Ipapik Sivuqamun kaasimaftunga, u-u-u-u!"
Quyaghllagumalghii mengteghamun kaatuq.
Araamalghii ilutmun, "Qamaay kenghhaghmeng kumaghhutaghtek."
Sivukluku nagaqunghitaat.
Qavaataqut.
Araghlaataghii, "Sukallusi!"
Atanga taghtughtuq.
Aapsimakanga, "Kinanguzin?"
Ukamangaan akisimakanga, "Whangangunga!"
Nuliini taghsaghaa, "Uyuq uyuq, taghtaa sukalluten!
Llangaqa Ukamangaatem menga nagaqughaqa."
Naanga nuugtuq.
Aapsimakanga, "Kinanguzin?"
"Sanaqestek whangangunga."
Naangan atanga pimakanga, "Llangaqa Ukamangaatem menga."
Atanga pimalghii, "Llangaqa llangaqa."
Ukamangaanpimalghii "Entaqun taananguunga!"
Iitghumalghii aagramun.
Atani pimakanga, "Neneghmeng taaqegkufsi yuuk qaagna kelgughluku angyaataghhaanka saamkut pilagyaghtughnakesi!"
Atangan aapsimakanga, "Sakun tagimazin?"
"Qavangughlunga Ungazimi esnami qavanguqanka angyat Sivuqaghhmiit.
Taaggun uugllunga taginga."
Atanga ugpeghtuq panigmineng.
Neneghmeng taaqluteng kelgughaat yuuk qamaglluku.
Aghveghek maalghuk pilagumakegket.
Taawa nengightuusimakangit taawanginaq.

Tefaay.
