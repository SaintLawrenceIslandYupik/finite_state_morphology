Talaka

Iiwleng yaywaalengiighhaq mekelghiighhaq quunpeng tukiita neghesigalkangat.
Quunpeng ilaakwaaghmini kiyang neghaqelghii.
Palaseketaghhaghmeng neghaqelghii.
Vuvallanaqeneghmeggni ilagiisqughaghaqsaqangat.
Ighsaghwaaghaqelghii.
Anagulghaqegkangat aghtuneghmegteggu.
Quunpeng yugem anaguleghtaagaqegkanga.

Maaten ilangani uksumi emta tawaten vuvallanaqsata, whaa apeghiighsaghyata, ellngaanguq mekelghiiq unaghhaaneng an'giqaq an'giqaq an'giqaq.
Unugtaaghllagaa.
Qenwat mamleghqwaagaa.
Pimakanga yugem, "Saaqsin tawani?"
"Qayughllak tukuunka vuvallanaqaqut.
Enkaam iwhaniiqunga...
Kagtaghtaghwaaghaqunga.
Ilagiisqughaaghaqsaqangatnga, aghtuneghmegtengnga anaguleghtaagaqegkangatnga."
"Aa-a, enkaam elpek Talakangulghiiten."
Kallagutkelluku ilagaghyalghiimi, "Talaka Talaka Talaka, ay!
Talaka-Talaka-Talayaay!
Saguyagka kallagutaghsamkekay!
Mumeghhaqa anagutaghsamkunay!"
Nuna mumeghmineng tenpeyaqenni quupaghteghllagaa.
"Tawaten ílagaghhaaten!
Sivukluni amiigurat uugkuttenpenaketen mumeghpeneng.
Taaqegkuvek taakwavek aywaanun egkwaanun ima kaaten pinaaghtut.
Amenam aglaa.
Tuulleqaaten."

Llaaghanwha mekelghiiq aglaamalghii.
Aglaghluninguq iteghyan piit, "Kiimnalleghiitaquten!
Naken pizin?"
"An'gighaqunga."
"Utaqaneghmeng aghtughluten qenwat neghutukut.
Neghi!"
Palaseketaghhaghmeng neghesluku taagken unulqusiq mekelghiiq qavaghpenani aghtesimakanga.
Teghhumamalghii unulqusiq.
Llaaghanwha aghsagu vuvallayeng napaghsamegteggu piit, "Sughukaq qaagna kelgughhu!"
Mekelghiighhaam kelgughyaqenni yaywaalengiighhaam aksaqluni ungipaataqluki, "Ilagaquma aksaqlusi aanleghaalleghasi elpesi."
"Aa-a!"
Iwerngam qamagsamigu tagilaghaalluteng neghulluteng neghulluteng qamagtut.
"Aa-a, mekelghiighhaq saaqsin ilagaa!
"Samengqun ilagaghlanga!
Avangitunga."
"Weni ilagaa getgeta1 qaagkut ilagatangitneng."
"Avangitimga."
"Aa-a ighsaghwaa tawani..."
Nutaan anagunaqsaghaat.
"Aa-a enta talwam ilagaqaghlanga!"

Ketfaghlunmguq saguyak kallagsimakek kallagutkellukek aanqusalghiimi, "Talaka-Talaka-Talaka-ay!
Talaka-Talaka-Talaka-ay!
Saguyagka kallagutaghsamkunay!
Mumeghtaqa anagutaghsamkunay!"
Ugatanga mumeghmineng tenpeyaqenni nenglu ifkaghteghllagaa.
Yuget qimagutut egkwaanun.
"Talaka, Talaka tawatenngam tawatenngam taaqingam taaqingam" Wanlegi ilagaghlaataamalghii, "Talaka-Talaka-Talaka-ay!
Talaka-Talaka Talakaay!
Saguyagka kallagutaghsamkekay!
Mumeghtaqa anagutaghsamkunay!"
Uughqan tungangakun mumeghmineng tenpeyaqenni ifkaaqutesaqenni yugtuumaghmi ellnga iiyakun aanqaghlluni qimagumalghii.
Naagu qimapigesnaamalghii.

Qamagtuq.
