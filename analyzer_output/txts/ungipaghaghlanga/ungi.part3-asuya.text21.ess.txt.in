Mayeraaghpak

Aghnaghaghhaat tallimat aghulaghquumalghiit.
Mayeraaghpagem esghaghluki takumakangi.
Kaalluki ratamiiregnun kanaghquusimakangi.
Unaghsighllagmun petugumakangi.
Taaqluki piyaqenni, "Unaqekaa!"
Unaghsiq taklaaghaghsimalghii.
Unilluku aglaamalghii.

Tawaten kiyaghsimaluki aga kayngeghllak naghughsimalghii.
"Kayngeghllak aagyuq llaghan yuggayengaalghiiten itemuteqaghtikut!"
"Neghniimsugumaluta yugpesi unaknaqaqiinkut."
"Saqrugtaquq aagna!"

Aganguq meteghlluruk naghughsimalghii.
"Meteghlluruk aagyuq llaghanyuggayengaalghiiten, itemuteqaghtikut."
"Itemuteqaghhnaanghitamsi.
Aantani neghniimsunemta milughpagaataghaqaghpesikut."

Aga kaviighhaq naghughsimalghii.
"Kaviighhaq aagyuq llaaghan yuggayengaalghiiten itemuteqaghtikut!"
"Itemuteqaghhnaaqamsi."
Takuluki aapsimakangi, "Naten piiqisi?"
Aghnaghaghhaat apeghtuumakanga, "Pigu uqfík, unaqekaa!"
Kaviighhaam pimakanga, "Unaqekaa!"
Unaghsighllak agughaghsimalghii.
Itemusimakangi.

Aanleghaasimalghiit.
Tallimaghteng taghsaneghemng aghtughluku alininguq unisimakangat.
Taakuk ratamiirek qilevrimeng kevighlukek qimagusimalghiit.
Mayeraaghpagem ulaani ipegsaghluku takumakangi.
Kaalluni aliin inglunga pilagumakanga.
Pagunghaat ifaquusimalghiit.
"Iyeruuget, iyeruuget!"
Inglunga pilagyaqenni aghnaghaghhaam iqelqwa kepqaghsimakanga.
Enkaam qiyamalghii, "Keka keka kumaghqughtekelleqaghpenga!"
"Sangan uveglluten ungipannaaghsinga."

Aglaalluku itghusimakanga.
"Apay, aanaghllanga."
"Samengqun kamegluten atkugluten?"
"Kamegllagegken atkugllagen aallukek."
Aanesimakanga uqeghhmun uyatiighluku.
Aanluni tawansimaluku yuggaak tapghami esghaamakek.
Aghnaghaghhaq pimalghii, "Yuggagka aliighhaghtuk aaaa tapghameng aaaa aliqaghtuq aaaa aallgha panalek aallgha pitegsitalek!"
"Panikellemaay sameng piiqsin?"
"Aatak naghuyaqellaankuk meteghlluglliqellaankuk piiqagka!"
Taagken yugek kaallutek itemlluku qimagusimakangat aghnaghaghhaq.

Mayeraaghpagem tuqluumakanga, "Panikellemaay, panikellemaay."
Qaalkaamangituq.
Aanyalghiimi aga uyavaatusimakangat aghnaghaghhaq.

Taagken malighqaamakangi.
"Iiteg'qun kaaskumsi neghelleqegkemsi!"
Qimaginaamaluki kaasaghtumakangi.
"Aghnaghaghhaaghmi siingenllu tughneghaaghtekalghiiten sanaqi!"
Uyghagmeng tugulluni napaghsaqenni naayghaghllak taaqaa aghvighvigilnguq avangilnguq.
Pegnem mayeraaghpagem mayughluku malighqaatakangi kaasaghtughyateng, "Aghnaghaghhaq siingenllu tughneghaaghtekaaguten, sanaqi!"
Iqelqughhani tawekenga qiipumalghii suupumaan nuna tereghyaqenni kiiwhllagek taaqumakek.
"Panikellemaay naten aghvighlagngek?"
"Meghlukek!"
Meghyaqegni meghyaqegni pimakanga, "Iitek tawa naangsaghtughagken!"
Qamagllukek nekevumalghii aqsaghllani qamuqluku esleqem angtalanganeng.
Pimakanga aghnaghaghhaam, "Apay sangan pikavek uusneghwaaghem qaaynganun putughyanghisin?"
Mayeraaghpak mayughluni nutaan talligni quulmun nengugusaghaak aqsanga quupaghaghsimaaq.
Quupaghaghsalghiimi qayungllaasiq, qayusiq, signeghwaaq, qaltaq legan allaghhiinaq sanqutraaq.

Qamagtuq.
