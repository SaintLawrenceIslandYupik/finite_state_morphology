Vuvallanga Ayapeghyugem (1)
(1) Ayapeghyugnguq taana Avatmiit pikaat, Walangankut Kepelgunkut saknaaghat.

Vuvallam sanqutangi sivuliq qalik, signeghet, qaltaghwaaghek, aghqusighhaak tughneghaghnun, saguyak, tagnelghii nanighhaq kumangalghii.
Vuvallam yuga unanguluku pingayumi kellaagegni nekegtaqaat vuvalla.
Taaqneghmegteggu vuvallam yuga aanaquq eslamun.
Kiyaghtalleghmun kelgutaquq mumeghmeng tugumiighluni nalighmeng aquutameng.
Araghaquq, "Wu-huu-huu-huu-uu, wu-huu-huu-huu-uu, wu-huu-uu, wu-huu-uu!" (2)
(2) Qalghiilleq, aviilleq Kiyaghneghmun ayumiq aleghquneghmeggni tawaten aviigaqut.

Taagken vuvallam yuga aatghaquq nateghmun.
Nuliini piiqaa, "Enta saguyagka tagivaghqek!"
Nulighhan tuunaqaak.
Kaagtuusimagkenka uzivaquq ilagaghaquq uzivutkelluku.
Ilaganeghmeng taaqneghmini mekelghiighhaat piiqii, "Qaagna nanevgaq ungipaaqughteggu.
Legan whaten pinakesi, 'Wu-wuu-u-huu-uu, wu-wu-u-huu-uu, neghsaghyaghiitusi, pugneghyaghiitusi, iqallugyaghiitusi, tengugyaghiitusi, akutaghyaghiitusi.
Ayapeghyuk vuvallaaq."
Llaaghanwha mekelghiighhaat aviiyaghtughaqut mengteghanun tamaghhanun nanevgaat aghnalqwaaghet.
Aaptaqiit, "Navek?"
Piiqut, "Ayapeghyugmun!"

Nanevgaat aglaghtuutaqut vuvallalghiinun neghnaluteng qetustaaghhaghmeng.
Tawani ungipamsugutaqut ungipaghaataqut kayalqiiraaghutaqut saama ilagaataqut vuvallamaluki allanun neqmeng sanqutaaghmeng tuuninaanghilnguut.
Aghtaghanghagu nanevgaat aanleghaataqut aghnalqwaaghet unegtaqut.
Vuvallalghiit ateghaataqut nateghmun aghnalqwaaghetlu iiwen kinkut tawavek ilatkat.
Ilannaqneghmeggni mengteghameggneng tugutaqut tawaqameng allaghhiinaghmeng neqmeng ivalumeng inqun vuvallalghiit mengteghiit qilleghfiknaluki.
Unanguluku ungipaghaataqut ungipamsugutaqut ilagaataqut neghutaqut siqinghem piitellghanun kenlenganun.

Siqineq piinneghani nanevgaat aanleghaataqut aghnalqwaaghet unegtaqut.
Nateghmun ateghaataqut aghnalqwaaghetlu vuvallalghiitlu.
Ateghaanneghmeggni quyngiiraateng tugulaghaqiit allaghhiinaghmeng neqmeng ikuquutaqut.
Eslamun aanaqneghmeggni quyngiiraateng llivikughaqiit.
Aanleghaalluteng miluqutaghaqut tughneghaghnun kiyaghtaalleghmun meghem yuganun.
Taqneghmeggni iteghaataqut.

Iteghalluteng aghnalqwaaghet uyegtaqii ataasim aghnalqwaaghem.
Taaqneghatki vuvallaleknuliighminun saguyagni tungsighaqaak.
Nulighhan saguyak tuunaqaak.
Vuvallalegtaq uzivaquq.
Iiwen vuvallayaghtuqat iiwen avaqutii.
Ellnga vuvallalegtaq saguyagtuumaghmi uzivaquq.
Nanevgaam ilagaataqaa utuqameng ilagaatameng.
Vuvallalegtaq aviigaquq, "Wuhuuuu, wuhuuuu, wuhuuuu!"
Ilagaan naangenghani uzivelghiit aghuliighaqut.
Aghuliinghata vuvallalegtam kallagutaqii.
Aghnat putuughutaqut iiwen kitum atanga naten piiqa yuga.
Taana aghulasiqaqaat.

Qamagtuq.
