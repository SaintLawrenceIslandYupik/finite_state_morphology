Naayghami Kiyaghtaaq Quurkeli Meteghlluk

Iimnanguq kiyaghsimalghii Tannget (1) umiilgat quyngightupiglleghhii.
Quyngii uglapiglleghhii.
Naqam taana umiilek ighnelek.
(1) Awiituwaqwha ngelqat akuzillghat.



Maaten ilangani umiilgem quyngii avegluni iílaamalghii naqam umegneghughsimalghii qevuutepiglluni.
Naayghami kiyaghsimalghii Quurkeli ighnelek maalghugegneng, nuyekliq ighnegha aghnaasiq, uyughaa itagnalghii.

Maaten ilangani aanyalghiimi nuyekliq esghaasimalghii quyngimeng uglapiglleghhiimeng.
Iteghluni atani Quurkeli pimakanga, "Saam qakemna quyngiqagu?"
"Enta amigmun aliightaghtigu."
Atani piyatni nuyekliim igheghan ivgaasimakanga.
Atangan pimakanga, "Aa, Tannget umiilgita quyngiqaat."
Uyuqliq ighneni pimakanga, "Aa, naqam Tengagergemun pii, whaten pinaken, 'saamnguq una quyngiqagu?'
Ungipaaskangaten ukiggaaten."

Llaaghanwha uyuqliq mayuumalghii mayuumalghii.
Qaygeghsamigu tamana mengteghaam kiwatangitni neghniighumalghii.
Tengagergem panini pimakanga, "Weni esghapakaghaqluten sangwaat tagiyaaghtut."
Aghnaghaq aanluni esghaamakanga meteghlluk.
Aghnaghaq iteghluni Tengagergen pimakanga, "Taawanginaq inga esghaghaqa meteghlluk."
"Aqfagu tagilinguq."
Llaaghanwha aghnaghaam aqfamakanga.
Kaalluni aghnaghaam meteghlluk pimakanga, "Atama whanga agliisqaaten."
Meteghllugem quulmun esghaqaghluku uuglluni neghumalghii.
Aghnaghaq aglaamalghii.
Kaalluni iteghluni atani pimakanga, "Avelghaqinaghaanga."
Atangan pimakanga, "Kevgaangukuninguq tagili sukalluni!"
Aghnaghaam takuluku pimakanga meteghlluk, "Kevgaangukuvegnguq aglaa sukalluten!"
"Whaten pigu saamnanguq saam quyngiqagu."
Aghnaghaq aglaghluni pimakanga atani, "Piiten whaten, saamnanguq saam quyngiqagu."
Atangan panini pimakanga, "Wanlegi whaten pigu, tagilinguq ellmineng."
Aghnaghaam aglaghluni meteghlluk pimakanga, "Aglanguq sukalluten!"

Meteghlluk aglaamalghii.
Kaalluni iitghumalghii.
Iteghyan Kiyaghneghem Tengagergem pimakanga, "Sangwaami piiqsigu?"
"Saam saamna quyngiqagu."
Tengagergem naniq awilluku esghaghyalghiimi meteghlluk asitmun esghaamakangi mengtegham saaghwani quyngit ama Tannget.
Tengagergem pimakanga, "Esgha taakusta Tannget taana quyngiqaat."

Meteghlluk neneghmeng taaqluni aanluni ukigumalghii.
Uuglluni ellmegteggun, pimakanga atani, "Whangkutanguq pikaghput."
Atangita pimakanga, "Naqam tuqutiightek!"
Uyughaqullghiik aanlutek tuqutiighumalghiik.
Tuqusimakegket angepaaghrugllagek.
Itghulluki neghumakangat.
Taaqsamek uyughaqullghiik aanumalghiik.
Aanlutek quyngimi nayughimalghiik.
Tannget qemguumalghiit.
Qaghlughimalghiit sughuginaluteng.
Taaqsameng Tannget ghhataamalghiit.
Ivaghimalghiit.
Taawanginaq taananginaghhaq mayiigalkangat.
Umiilek mayuumalghii tumiighaqluni.
Uuglluni aglaamalghii.
Umiilgem quyngit esghaghnaqutnginaq liisuqumakangi.
Esghaallutek mekelghiighek uyughaqullghiik atayeng pimakangat, "Aqelqaq qakma!"
"Weni iitghesqiiteggu!"
Aanyag'ta Tannget umiilgita aapsimakangi, "Saam una quyngiqagu?"
"Whangkuta!"
Alla aaplaataamakangi, "Waniwanllu, esghaataghtaqiten quyngimeng?"
"Waniwanllu!"

Tannget aga qiivluteng ukigyalghiimeng aga quyngighteng ukigusiimakangat qamagaghlluku.
Taawanginaq ellngita quyngigket siipsimalghiik.
Mekelghiighek taakuk amigughimalghiik iwernga paninang ukigusimakangi.
Uyuqliq iitghaghlluni ilagaamalghii.
Qukaghsamigu atghaghaataghaamalghii.
Atghaghaataghluni anuqa tuqluumakanga qanigpagtuumaghmi umegneghtuumaan.
Tannget naqam umegneghughsagu quyngiteng sighunghitgun qepumakangit.
Mekelghiighem Quurkelim ighneghan taana quyngiq mayuusimakanga naaygham nangaghutellghanun.
Uuggusamigu tuqluumakanga anuqa umegneghtuumaan qanigilnguq.
Anuqlighyaqenni taana nangaghtelleq anigu suupumakanga.
Tannget umiilgita ilagaghluni taana naayghaq kaavesimakanga.
Kaavyan quynighteng veghsimakangat.
Veghhneghmeng taaqsamigu taana naayghaq naallghutesimakanga nekegneghatun.
Ima Quurkelinkut avangiisimalghiit quyngiighusimalghiit.
Quurkeli ungipaasimakangat, "Quyngighput aga ukigusimaat!"

Quurkeli nuugluni Tengagergen Kiyaghneq tuqluumakanga.
Ukigumalghii.
Quurkelim pimakaanga, "Saamkut sama quyngighput ellngita pinaqaat.
Kayusiqaghkut."
"Kayusighnaanghitamsi.
Tawaten pinghitamsi elpenun quyngiqniluku!"
Aga ima mayuumalghii.
Legan Quurkeli pilugugtuq.
Ukigumalghii.

Taawa yugtuftut.
Umiilgem llilasimakangat piigiisqelluku.
Llaaghanwha piiguqaqumakangat iwernga tuqutegpenaan.
Legan taaqsatni taghnughhaq qavalghii puvugyaqenni tuqulluku.
Umiilgem esghaghluku tuqulghii taghnughhani Quurkeli pimakanga, "Ilagaa maamestigu."
"Pinaanghitunga."
"Tuqutinnayaghamken."
"Wetku quyngighsi avegluku tagivaqufsigu taawa unguvaghlleqaqa."
Pimakangat, "Yeghrat tawaatesigatut alignaghngaaghmeng!"
Quurkeli aangghumalghii.
"Aaaa, naqam ilagaghlanga."
Ilagaamalghii.
Ilagaghluni atghaghaataghaamalghii.
Atghaghaataghluni mayuumalghii.

Mayughluni iitghumalghii.
Iteghluni ighneni pimakanga, "Sama quyngimatiinkut."
Aanlutek ukiglutek esghaghyaqeseng quyngiq avegluni ayuqeftuq palaghhaq ilanga, ilanga uglalghii.
Uyuqliim pimakanga nuyekliq, "Uglallgha tugulteggu!"
Aangghumalghii.
Naqam paghqiteftut.
Yugiteftuq.
Legan mayuusimakangat.
Mayuumaluki umiilgem ighneghan malighqaamakangi.
Meteghllugek utaqamakangat.
Kaasan tuqusimakangat.

Umiilgem esghaghluku ighneni tuqulghii yuni pimakangi, "Aagkuk wayaghtekek!"
Llaaghanwha kaalluki wayaghluki quyngiteng piigughtamakangat tuqutegpenaki.
Naqam anuqliimakanga umegneghughsimalghii qevuulluni.
Mayughnaqsalghiimek aghtuumalghiik.
Mayuneghmegni, nagneghaqelghiik amavek naaygham awatanganun mengteghaghteng naghughlluku.
Tawaten kiyaghsimalghiik.
Ivganeghmegni nagneghaqluteng.
Iwemga pegnem uugsimalghiik.
Nuyekliim atanillu uyughanillu pimakangek, "Yeghrat elpesineng naafqestaghpesinga!"
Llaaghanwha nuyekliq tuqumalghii.

Qamagtuq.
Tefaay!
