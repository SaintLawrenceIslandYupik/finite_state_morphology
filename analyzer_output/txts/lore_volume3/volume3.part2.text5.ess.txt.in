Meregtemeng Tumet Sivuqamun
Tapiisagem Apellgha

Neghqunnguq taana akmaneghpalluq, aglaghnaqneghmeggni mangteghasqwaaghet sanguut entaqun naten angkaqaghllit, tanpeghhek tawaten.
Esgha mangteghasqwaaq iingunaan akmagumakanga maaken taamavek aglaneghmeggni Sivugnaghmun.

Ayakitaatet sangit, naten angkaan sakusimaat imani.
Esghaghhu atiiqusaghngaaghmeng, aghsaan tawaten.
Enkaangam Ayuqliq sangan ilughaqesteggu whangkuta sameng apalluqluku.
Nanevgaghtama taam angayuqama sakaat entaqun.
Tanemwhaqun Yaaghu Ugwaliitlu pikegkangat, taamengwha apalluqluku pimanghita.
Esghaghhu maaken amavek akmakayugumalghiit

Meregtemeng Piinlillgha

Entaqun tazingani aamnanguyaghtuq neghpigaa Meregta.
Tevlegham qulangani tazinga nenglut ayumightaneghqesiighet esghaghaqegkenka tamaa naghughtaqegkenka.
Aghveghem elqunevragi, angtughhaam elqunevrakumaaqegkangi esghaghhu.
Tawaten uyghagestun qaltetutkalighluteng lliiqat, ayumightaneghqesiighem entaqun angtalnganeng.
Kinkungaawat imani.

Esgha yulgem kenlenganeng ukavek tagisnaqegkegka.
Taawa tazingavek piiwaghluteng enraq Qayilleghnun.
Qayillghet ama nenglullullgaawaqut tamaa nenglurraaggaghmeng.
Naqam taamna Meregta neghllaak elngaatall uglapestaaghmeng.
Uglalghii nenga elngaatall yugwa.

Mengyalleq

Esghaghhu repall tawaten ayuqelghii.
Navek ugwavek qerngughfígllagmun, nenglughnagllak sangwaa qerngughfík.
Ayuqlit qarginguninayaqangat Taawavek uksaaghmi puvallayaghtuutkayugumalghiit.

Elngaatall puvallanghani yaywaalilek tamaa elngaatall ellnginaghhaghmeng kezemaghhaghmeng.
Nayughistekluku, kelengastekluku, taghnughhalghuteghllak taana.
Neghllagem taghnughhalghutni, taana aflengakistekluku, tawavek tagiqughllagluki.
Elngaatall taawavek piiwaghtuuteghllagluteng taana nayughistekluku.

Legan tanqighllugllak aliineghllugllak.
Siiqaataghtekayugwi qayughllaklu sanghata tawaten.
Puvalla kitum pinga taana efqughhneghminigu, atughlaataquneghminigu, kaa, leganqun.

Elngaatall sangwaa pinaqlaataghyalghiimi, taghnughhaat teghhwaaghiitkat.
Taakut elngaatall taghnughhalghuteghllak teghhwaaghiitut paayngunaqsalghiimi entaqun.

Mekelghiighhaq yuqeghraghtaghtuq saaq elngaatall, egtugyugtuq, ugmelliquq saaq.
Qenwatlu alla yuqeghsalghiimi, kii, kavighhalaak keneghllak uka unegken.
Entaqun paaynganeng kanakena mengyat esgha tawatesimalghiit.

"Seghleghhalek qenwatlu mengyaghnaqiinkutaa, heng elngaatall araghtek!"
Esghaghyaghtuneghminigu uka taglaq aliighinaq naken teskanaken paaynganeng.
"Seghleghhalekaa qenwatlu mengyaghnaqiisi, elngaatall pineghlliqitek, araghteki"
Alla piyalghiimi, whaa kaasaghtuumalghii legan keneghllak.
Tughneghaat keneghmeng atkugniiqegkangit Tughneghaq aamtayaghhaq allaaghhiinatun igleghnegha ayuqelghii.

Kii, alla piyalghiimi kana maallgumalghii.
"Seghleghhalekaa, taawa pinaqiisi, elngaatall araghtek!"
Piyalghiimi, iik sangwaa aanuq tesqamaken uka mayughtuq.
Elngaatall iitqaqiinaghluni, amenqun aglughat esghaqeput nenglulluk iikna ulimaaqngamegteggu.
Mekelghiighhaq tamaavek uughqaghlluni elngaatall tawanii, "Heng, elngaatall araghtek!"
Kii, piyalghiimi qakma saaygutgun elpekesaqsalghiimi, elpeksaqmegteggu, kii nenglu, nuna iggagtuq teskanavek, sunglugtuq amigmun.
Kii, supughraghyaqminigu, sayalghiimi aneghziigyalghiimi teskanavekaa iggagllagumaghmi.

Elngaatall pimegteggun taaggun, tatamaataatut, kakavniighutut, saluteng pilit leganqun estulaghaatut tesqamavek naaki.
Taghnughhaqsa palaghhaawa, qamakaghii.
Seghleghalek mekelghiiq alinguq.

Amena imgaghalghiini salghiini tughneghaat pineghmeggni entaqun kenghiqengegkayugulghiit.
Aga keneq mayughtuq, aga qenwat qaamaqluni, tawaten aneghlluni.
Nasiqulluku ukigluni agigsaghtughyalghiimi aga.
Pimakanga, "Maalliqun whanga piiqaghhnaaghyukaghpenga."

Ii, aghuliiqaghlluni uutqaghtuq.

Tespikavek neminun maaten mayughaghtuq.
Elngaatall aneghpaghquyalghiimi allanqiggaghmeng iteghluni, ii peskugwaghtevzighaqluni, ifkavzighaqluni palaghhaghmeng sakun eltughluni.
Hiik, naghighluni aga igleghtuq.

Legan allanqiggaghmeng taawa piiqegkanga.
Saaq, nagneghtuq uteghninghituq.
Atghaghtuq Aqeftapagem taan'gavek paaynganun.

Tawatetaqiinkutlu, naniqengyat sangwaatlu pikayuguut, naken meghmeng, quutmeng.
Kenengyaqayugwet sakayugwet, enkaam meq keneghmeng itakepiglluku ayuqsaqangat, nunaaghni whaten.

Tagilaghaateghllagluteng taghnughhateng piyaqmegteki, naannaaghtat, taakut angayuqiit puvallayaqat.
Elngaatallaa aghyuughmigaat saat, pegnem akuzisluku.
Qenwat pimakangi, "Elngaatallaa elpesillu araghtek, pineghlliqitek.
Tawaten piiqnaaghtusi ineghhnemsi, elpekqun naagpek, atagpek mengyaghlleqiinkuti!"
Yulqusighllaget anglikat angtaniitkat, sangwaa allaaghhiinaq tawaten ineghneghlliqut neghyukluku uteghhnaluki taghnughhateng, pingulghiit.
Wetku tawatenginaq piyaghqaanayukata.

Qineghsaghtughyalghiimi ii-uka.
"Heng, wata araghtegaa, qenwatlu taakwa piqaghhnaqiisi, legan tawaten pilleghmitun piqaghnaqiisi."
Elngaatall, Meregtemiinguut tazimanirugllak Meregtem yugwa.
Entaqun nenglullugughtekam Dr. Bundi-nkut iiggaqluki lliiqiit.
Amum yugwi.
Yuksuwhaaghita qukaa waran entaqun.

Elngaatall kinkuk taakuk maalghuk taaggun amigem qulangakun guututelighlutek utaqaak, sameng imani guututkak.

Tawateghpigaq maaten pilleghtun, aneghziigaataneghmini legan teskanagun.
Iiwenllu estulaghaannaqluni lliighaquq, ii, uuhuukaaqaghluki samakangat, guusimakangat Pakregpagteghllagumalghii.
Aanziighllagyalghiimi sayalghiimi, mighyaghllagyalghiimi taghnughhaam akileghteghllagluku, qiyateghllaget
Esgha sallghisimalghii taghnughhaq, sangwaa hour-mi sami tughneghaam aqsangani.
Maatnegha temperaturenga kayaasimaaq.
Kii, elngaatall uteghtestekataghllakiit taawa.

Ugwatmun Piinlilleq

Taakwavek tagiit, tagiit ii, kingunghit maaten esgha entaqun Ungalaankut, Nekregutenkut, Waamseghaatenkut, Yuungaaghaankut, kinkut taakut Meregtem yugwi Mangenankut.

Enraqluqun esghaghhu maavek lliighyaghluteng entaqun maantekestaghngaaghmeng taamagun nenglungllaamalghiit Meregtekun, nenglungiighhaq Mangenankut ulimaaghat Meregtemiingulghiit qayughllak.

Taamaken legan aglaghluteng sakmavek Sivuqamun siqlugwaghqumaaqelghii Aghnalqwaaq.
Legan sagneghek uyamiklukek whavek nemun tagipiglleghhiistun taaga aglaghaqelghii siqlugwaghqu amavek Meregtemun.
Taakwa Aghviqaghfíget esghaghhu Mangenankut tumangit.

Aghsughalghem kiwatangani taawa qenngumsak sangwaa Nangupagameng aatquq.
Enkaangam yugwi kinkut taakut Nangupagaghmiinguniiqegkangit Esghaghhu taawavek piiwaqestaangumalghiit, tagikestaq entaqun Sivuqamun whaa.
Nulam mingitekestaghyalghiimi Meregtem yugwa.

Taawa taakwagun tumetgun piiwalghiini Sanivleghet.
Sanivleghni taakwavek.
Aghsughaleq taana kitulghiini taakwegkut tumet taakwa.

Esghaghhu nekun tuumliluteng ayuqumaaqelghiit Taakwa nenglut, nenglungiighhaat ingangiighhaq uyghaget tamaakut minglengitni qulighneghitni.
Nenglulluwhaat kaataqanka maalghugwaaqluteng.
Tazinganiqaaghaq kitumi tawani ilangi taawa.

Sigasini tawani taawa ilangi.
Sanivleghet legan tumeghllalget, ayumiim Meregtem yugwita tumangit qellighllagluteng ugwavek.
Uyghagani tamaani uyghak nekeghqughaqluni tuumlingwaaghluni.

Taawavek esnevanemni whanga esghalqa aapghaqa, qayughllak yugtuyaghniluki ugpeqaqegkegka.
Taawavek piyalghiinga, teskigwken, taakwa nenglaaghaatat, nenglaaghaatat Ayvigteghmun tawavek.

Ayvigteghmi taawa elngaatall nenglut sangwaat.
Nenglutuftuq Ayvigteqlu taana.
Tespikani quulvani, sanivleghni taakwani, tazingani inglunganun aghvighaghlleghhiini paninang nenglut taawa.

Ngiigtekaankut

Ayakinkut tawani, Ayakim ungipamsugwani, Sikaghhaam ungipaani, aghqesaghtutuqat, satuqat eghqwaatuqat entaqun.
Ngiigtekaankut tawanniiqiit.
Ngiigtekameng aatqeftut nenglughllaget, elngaatall neghllak entaqun uglaghyagaghllaget.
Qilughaaghet legan siklaateghllagluteng ngiigsimakangit yugtuumaan.
Enkaangam aatqelghiit Ngiigtekameng.
Ngiigtekaankut atineghllugsigalkangit taakut ellngit Ugwaliit.
Meregtem nalighneqnaluki entaqun Iirgum esgha Qavalghaam eltuughaa ataasiq taana Ngiigtekaq.
Uyuqliq aghnaghaghllak taana.
Awalqam paniga Ngiigtekaq.
Esgha tawaten pikaamalghiit

Taagken aghvighluta sanivleghet kukragnaghqwaagii, entaqun qaayngakun aagumaaqut, lliighumaaqut.
Taawa iwernga ivgalghiini sanivleghiilluni.
Taawa nenglulluwhaq tawani Ayakinkuni, Sivugnaghmi.
Nenglu aangelqusiiguq.

Elngaatall taakut amaken Meregtemeng qaygeghlluteng amalka tumet qaayngitgun.
Taagken tanemwhaqa tesamaveklu ukigvilguuq, Sivugnaghmi tawani.
Entaqun nalighneghmeggnun sameggnun ukikaqayuguut Taana nenglulluk elngaatall, Qenaaghaankut kinkut nenglumun tawavek pikayugumalghiit.

Taagken enraq Sivugnaghmeng taakwa tumet ugwavek Akulkegnekun qaygeghtekayugwet tuumliluteng taam nenglullugwem yugwita tuumlillghi.
Nekeghqughwaaghluteng elngaatall ukavek Akulkegnun qavimun ukigluteng.
Taam nenglullugwem yugwan tuumlillghi.
Taakwavek Ayakinkunun, Neghqutenkunun, Qenaaghaankunun kaalluteng ayuqelghiit

Mayughwaaghmiit

Entaqun esgha Tagiyalghiimeng esgha Mayughaaghmi tespikani.
Uuknaqun mangteghat aagkut manungat housing-et, esnaayalghii entaqun.
Tapeghameng aatqelghii esgha.

Mayughaaghqun esgha taamaken tagit nelimalghiit.
Salghiimengllu esgha Ayveghyagteggun neliluteng ayuqelghiit taamaken tagikestam angtalanganeng.
Sivuqaq yungekestaghyalghiimi.
Entaqun kana qiighqami sami tawani Neghqutenkut.
