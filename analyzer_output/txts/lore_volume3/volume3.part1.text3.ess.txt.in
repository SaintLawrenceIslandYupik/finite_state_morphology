Pugughileq 
Ukumam Apellgha 

Iighwilluta Kargi kiyaghlluku, entaqun talwa taghnughhapagitukut Agaankuni.

Piqalak taakuk nunaaghegket, negket mangteghalgek.
Ighululgek ika akmagutalgek.

Iwernga mayughaatallemni imani nunangughtekaq.
Ingantaqelghiinnguq pennaghhneghmeggni, sivukluteng Kuyangumagni.
Kuyangumagni tawani kiyaghlluteng atghaghaqelghiit agavek Piqalagnun.

Taakwagun suguglluteng, yugwita angaghqughaqegkangit.
Aghniit pamagun mayughtuutaqelghiinnguq.
Iteghyaghaankut, Walkutankut.
Esghaghhunguq Walkutam kayaalqekataghaqegkanga Iteghyaghaq.

Tawaten emta quutquutaqegkanginguq qikmit, Aglughaam.
Amenqun Piqalam paagnanga uusqaghllak tespagani.
Tawatennguq iiwenllunguq ivgaghnaqaqut uuggnaluteng Iteghyaghaankut araghtunnguq, "Aglughaq ulleghtuq, pennaghquutuq!" Tespikna anigulek.

Legan taagken sanguluki usiteng qetgeghutaat.
Ellnganllunguq iitek esghaghaa uka.
Qikmii talwa naaki.
Palaghhaghmenguq aliiqaghaquq.

Esghaghhunguq Kargi ataatanga, Agaam anengaa, saminguq sugugllit aga nalugutkaq.
Aga taakwagun whaa siingenllu iitqaghlleghhii anigumun tespikavek.
Iwerngaqunnguq saluku pilitgu.
Aliighunneghminigunguq pika yuguyuglluni.
Qughanghaninguq ima talughutaqaa.

Ulleghnaniin tawaten ukigusimakangat.
Aawyaghllak, naasqughllaga uuknaghllaga kiiluugteghllakaq.
Navek pikaawat tawaveklu uugtat alaghrang Piqalagnun.
Taawa taana pennaghquutellghan angelqaa.
Qikmii talwa aviitkat naaki.
Taana yugusighhaa tuguqaghtekaat.

Alignaghyagutaqegkanga ilagiigalnguq naqam sangigalnguq, Kargi, anengani Agaam.
Esghhaghunguq yugupagningilnguq unguvastekaa Aglughaq qangigani.
Kinkungulghiini tuquyaghqaq.
Naasqwa kagimegkaq.

Taakwani kingungani whangkuta, Naangiighaqlu allgeghumaan, ifkanqigllaataqaq.
Ifkaghpenani kaavikeghllakaq.
Tallikek saghllakak.

Napaqaghhaankunguut, Aglughaankut, whangkuta Milghulagni Naangiighaq, Nateghmii, whanga.
Utaqiini pennaghtaneng.
Ngelqaaghaghyat Napaqaghhaankut, Aglughaankut, Qaygeghtaankut.

Kingungitneng whangkuta, Naangiighaqlu amsakelghii tamaani, angtaalgutkutevzigni.
Neqmeng gaaghluta, apeghiighluni Nateghmii utaqiigukut manughami qakmani.

Nutem paga, aliighyalghiimeng aga qagughrugmi Takaghyagem qulangani, imanillu sukaghllaget.
Maateghhiinaq aga aliighaghtut whaa ukigtut.
Kaasalghiimi imani seghleghuut.
Iwerngaqun gginaghhaq una sallghiteftuq.

Kaalluni manughamun tafsingighyalghiimi aawyaghpaghqu ifkaquutuq.
Ilapgaqutaquq, naasqughllaga.
Aawightughluku, qantaghqalegnun aqfaqughnaquk Napaqaghhaankuk, Qaygeghtaankuk.
Manughami qakmani.
Whangkuta saaqukut ilungani.

Qiinghaghsalghiimi imani sungghanaghtuq "Aglaghtuunnaqukut!" Ima aga sivugwaghtuq.
Pinaqinaamaluta agallu Akulpeghamun kaasaghtuumalghii.

Malighqaqefut Naangiighaq, whanga, Nateghmii.
Ima aga nuughtughaqertaghput.
Enankin Nateghmiim aga katqaghtaa, ugwini Aglughaq, arekull saghllak nalpaghllak kenlangiiteghllak.
Nuqneghteghaataqanga kaateqaghtaghpung.
Naangiighaqlu aghnaghaghhaluku.

Nuqneqluku keniikun tukelleghtaghllagni, legan avangilkiinkut.
Pugughileghmun amavek aglaatiinkut.
Tumangillghanun atghaalluta tumenun piiqluta.
Ukigulluta mayughaqluta, uyghagkitaaghaghtasa.
Amalka qikmikun tugulaghalluta.
Aawallu Silqinangagnun kaataghtukut.

Iiwenllu samaken ukigulluta mayughaqukut tumenun agavek ika Nateghmii araghaataghllak wasi nagaqughlleqaat, ingarugpak, paghyulghiikut whangkuta.

Enankin kaatqaghsaqmininkut yuwhaak, Napaqaghhaankuk.
Aga ima, whangkuta peghquulluta.
Amalka qikmiq nengyagha, igleghhnaqa, Aglughaq.
Sami kaatelta whangkuta, neghipiglluku kaatusimakangat.

Taawa ingaghmeteftuq, ingaghsimakangat nekgumalghii Aghtuqaayagem inagmikeftaa.
Aqfaquumakanga Iteghyaghaam Aghtuqaayak.

Tamaana qaneghmineng aawa paamsugteghaqeftaa tallim uum kiitillgha, atkugwa piigaqluni.
Nuqennaanghilnguut qalighhaat qiipaghaat, atkugwet amighqwaaghet.

Naasqwa qukfightaqluku, agavesaasluku aqumesluku legan qaneghmineng nusugluki uyghaget lliiqii, kii uyghagllaguftuq amighregam kiigha.
Whaanguq naasquq una ukifkaqaayaqumi unguvanaayanghituq.

Qaneghmineng ulumineng, nusugwaqii uyghaget ilangi aangaqluteng.
Iwemgaqun eflughwaaghaqluki uyghagighteghwaaghaa.

Nekegraamsiighluni taagken igleghsaaghsalghiimi piniighsalghiimi ellnginaghhaayaghqaagpenani, quunpeng alelighyuneghtughqwaaluni.
Saaq kakavleghwaaghaqluni, alingruughllagaqluni, nekgaqluni.

Taawa ugpellghegni aghuliillukek.
Whangkunginaamta alignalghiimun pinaqeghllak.
Qenwatqun Aawyaankuk nulighqullghiik tagitkagput, aqfakek kitum, atghak maavek.

Naqamllu sanghitaak, temngi sanaanghinniluku naten yuwhaam.
Nuliiqruwhaa taana leganqun tengghunaq aghnaghhaq.
Nallaghhaq piiq, "Ukughsi, elpesinillu quyangapigsinga?" Agnepa tawatesigasaghtunga tugunghiinemki iilqeghllagaqunga sayaghqanun." Legan aghnaghhaq qalepangighllak ilagavaghqughllak.
Nutern piinkut, "Tuqunaanghituq alingutkegpenaan.
Umyugwagka qama piniipigtuk." 

Taagken yugwem kelqutaaqsaqmininga Aglughaam, navek pineghmini.
Piniightaa mulunghituq, maaveklu tagiiqluni.
Taawa tagtalkaa.

