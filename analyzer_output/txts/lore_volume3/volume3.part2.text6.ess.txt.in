Taghnughhaghmun Atighilleq Sivuqami
Iyaakankuk, Kepelgunkuk Apellghat

Kitum Atighaqaki Taghnughhaat

Taghnughhateng atighnaqneghmegteki sivukluki ateghqameng siivanlleteng aapluki, ateghqameng tuunkaaneng atighaqut.
Nalighmeng kitumeng taagken atighnaqniluki siivanlleteng ungipaataqiit, nallukesigatiit.

Ilangita aatghit ataasiiwaqut, ilangi naqam maalghugwaaqluteng, pingayugwaaqluteng.
Naten ilangi wata uglaghaqluteng.
Laluramkestun whaten ayuqenghilnguugut first name, last name-kunneghilnguugut, John Paul Henry Jones-etun tawaten.

Aatghet uglaghngiita kiyang ataasit aatghet atuqaqiit.
Katam Kaavam pillghatun igangllaqammni kitum taam aatghan legan nalikek atughqaq.

Ilangita ramkem taghnughhateng aanestegpenaki ateghqameng yataaghqutkayugwiit.

Sivuneghneng

Taagegken ima ellmeng sivuneghmeng aatghit atiitkayugwiit kingumun ukavek aviighutkat.
Enkaam puygungigalkangit sivuneteng kinkungutangi.
Taagani Sivuqam akuzillgha igaqnganghisaghngaan.

Wiin kiyaghlluki, unguvaluki atiiqigalkangit, entaqun taagegken ima qelghusaq.
Iwernga esgha aghnaghaam ighneni qantaghaqun atiimayaghtagu atami aatghaneng salin kiyaghlluku, atangan efququmangitkaa, piyukumangitkaa.

Naten Aatghet Aglaghaqat Ramkem Ilanganun

Kiyang yugwem, atam tunganganeng taghnughhaat allgenghata atiqayugukangit.
Iwernga nuliiteng ellngita pingitneng atiiqistekayugwit, akileghtuqayugukangit.
Tawaten esgha aatghet ramkem ilanganeng tagikayugwet, aglaqayugwet.
Aghnam ateq igleghutkayugwa.
Ugwiighluni tuquyaqan, ugwingan pingita atiiqsaghqaa.
Nalighmeng aghnam ellngan ramkengan atiiqsaghqaa.

Ilangi aatghem tawatengwaaq akuuraatulluteng ayuqaqut kinkut ramkengitni nalighmeng nani nunami.
Aatghet whani igaqelleghmi atuqegkat temnginguut.
Aatghukata akuuram pisleqii.

Nunameng, Nunaaghmun Atightulleq

Kiyang ramkem ilangan taghnughhateng atightughaqiit pennam, nunam, saam tekegham aatghaneng.
Katam "Quliqaq" taana nunalgem legan atiinnayaqanga.

Nalighmeng taghnughhaat tawani allgeghvigitneng atighnayaqangat nalighmeng aviighutfiganeng nunameng.
Taagken nalighmeng lliveghviganeng, qungughviganeng.

Aatghet Teghikusat, Qawaaget, Piitesighaat

Allaaghhiinaq ateq nagaqughaqegkefut, qawaagem aatgha, teghikusam aatgha saamllu piitesigham, atelek tamaakenllu uglaghtuq.

Akuzilleghmeng Atilleq

Kiyaghlluteng sameng pituqat.
Yuuk taana sameng pitukan, taana akuzillgha taghnughhaghmunnguq atiisaghngaaghmi.
Amalka yuuk, Mukaq, kiyaghlluni pituqaq,nKguugg√ÆM Atiiqsaqmegteggu, taghnughhaq "Kguuggmeng" ("Kguugg") atiighaat.

Samun Elqughaghutkamun Atilleq

Aghnaq aqsalek salleghmun elqughuskan legan taana atiisimaat, nalighmeng qavangulleq, esghaghwaalleq.
Amalka yugwem unaghsim qaayghunga makregsaqminigu, qaayghum asinganiteftuq yungllaqaghhaq.
Enkaam taana atiisimakanga "Makregtekaq".

Allangughhnaluteng Atiiqilleq

Taagani agha, aghalighvik aviilluku, taghnughhangneghmeng aghtulghiit, natenneghatallu qinuyutunghata, qiyatunghata, alla atinqigtaqegkangit atelgughngiita allaneng.
Amalka taana, Tuumti, alla atiimakangat qiyatutanganeng, Seghleghmeng.

Meghmi Aviighutkat

Kiyang ayumighhaaneng meghmi yugwet peleghqegkat atiiqaqiit aghnaghhaaluki.

Aatghet Takestaaghsaqatlu Allatunllu Atiqat

Kiyang aatghet yeghrat taakeghllalghiit takelliluki ateliitkayugwiit.
Amalka Makimingaawen, taaksagulluku Makimeng tuqlughaatam qenwat ateliitaa taana ateq, Maki.

Taghnughhaatlu salin akuziyaaghtegpenateng atillghit ilangita ramkem nagneghtaqegkangit tawaten.
Katam Saapugha ateq.
Taghnughhaam atillgha "Puugwa," ateliitkaa.
Naqamllu ayghiitaqegkangit.
