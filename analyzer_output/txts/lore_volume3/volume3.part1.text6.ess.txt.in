Neqamikelqa Pugughileghmelluta 
Ayapghutem Apellgha 

Whanga Ayapghutnguunga, Napaqaghhaam paniga, Kukiyangam paniga.
Ngusiigni allgeqaagunga Octoher 29,1927.

Ayumiqulleq ataasiq Ngusiignillunga Pugughileghmun aglaqanga.
Napaqaghhaghmeng Kukiyanga ugwiighumalghii.
Tesamani liitunga.
Kemugyinguyaghpetuq Kukiyangam ugwiksuwhaagha.
Sivuqaghlluni Sivuqameng maaken aglaghyaghluni iflangwaaghaluni tuqukaaftuq, ghhuukaaftuq.
Qikmighhiinaghhaa meghyaghqughtenga Elqwaaghqum aapqaqaa kaatkaq.

Napaqaghhaghmi tawani liitunga.
Liisalghiinga Qaygeghtaankutlu, Napaqaghhaankutlu qerngaghmetuteftukut.
Taakut Aglughaankut allakaghmeteftut.

Agaq esghaqaqaqa.
Iteghyaghaq nayuqeghllakaqaqa.
Agaq aghuliighyaghtuumaan taghtuqaagunga.
Taawa ingaghlluni qinuyuguftuq, ighunga ukingalghii sangwaatqun maamigalnguut, aghalwaaqsaqata tamaani entaqun pinighaqnayalghii.
Iwerngaqun manungani tawani qavaghaqlunga ellngani.
Alia tawaten qavaghlaataghlunga taghtughyalghiinga nuugsimakangatnga.
Piyalghiinga tuqumalghii.
Agaq Napaqaghhaankut atakaat, nulighha Iteghyaghaq.

Liitellemni net malghugneghet iwerngaqun Atghaangankut taakut pingayuqluki.
Tawaten kiyaghtekayugni uksughtaqluta kiigtaqluta ayumiqullghet atughaqluki.
Sivuqam natetulnga whangaqun nalluksaghaqa.
Whangaqun 17 years-ngughsimaghma maavek lliiqaagunga.

Satughqwaakanginkut qinuyutughhnaqaataghllaget enkaam maavek Sivuqamun tawaten aghalegnun tagiighaatalghiit kayaalinaqeghllagughlleghhiit.
Sameng aghangilnguulghiit tesamani, maakenginaghhaq aghangegkayugwet.

Maapiighaatalleghput liisimakaqa.
Maapiluta aglaghaqluta piighaataqani.
Kuzaatam aqfaaqegkanginkut angyaghtumun, yugwisagllaguluni.
Enkaam maaken neqengllaghluteng aglaataqluta.

Maani mangteghiisaghtukut.
Tazikna kitum Ivigugwem piksaghaa.
Taakut liisimakanka Maayaankut whatengwaaq, alikumiita esghaqaqanka.

Upenghami neqniighaqut esavghaghluteng, ataasighhaghneng ayveghaqaghaqut maklagtaghtaqut tawaten yupagilnguut, qerngughlluteng, angyaq ataasiq.

June-ngughhneghani elngaatall tawani unakughaqut inwa ghhuughhaghmun.
Kuuvrakun negaghpagkun maagun oaten iistutkalghiikun.
Tapghaat, qasiqam amenqun tamaaken kelevulluteng inwa ghhuughsughnaghhaq.
Ghhuuteng itakumtaaghllagit.

Whatengwaaq an'gilqugpenaamta nanumeng kelengaruughni, qayughllak nanughtuqaq.

Aqiyagaqiinkut, estugwaamllu neqanganeng aglaataghtaqiinkut.
Maakenllu quyngilguluku piyugmeng kaataqut Sivungamengllu maakenllu.

Kayngelguluku, kaynga ama taana mekestaaghhaaluta esghaqaqa.
Anglighllagumaan ighlegyagutaqegkanginkut, legan iiwen iiskughtaqegkanginkut navek aghulaqelleghqaghput.
Qayughllak neqemnneng teglegughllak, qikmiput tuqutaqluki.
Brown-nguuq color-nga tagneqegneghituq.
Taananginaaguq nagatkaqa kaynga ataasighhaq, avangilnguuyalghii kayngengitnuyalghii.

Aglughaankut taakut Napaqaghhaankut kingulighpigaaghtekat.
Taawa aglaghyugnanightuq Sivuqamun lliighwaaghtuq iilqayukanilghii yugwiitem.

Nenglutuqaq, iiggesnanighaqegkanginkut neghsameng nuyaaghqiinayukamta amenqun tepa sangwaa aliighnayukan ighlekeluugutangat.
Wetku qaginginaghhaam aliighhneghagu naalkutaghtaqukut tugutluwhaghmeng, tuugkaghhaghmeng.

Tawateteftut iwerngaqun nengyumta ungipamsugwa Iteghyaghaam taana mangteghasqughhaq, kuugghan uuknaliqaqngami nekeftekaqeftaa church-enguluku.

Tagtalmi sangwaat angyaghpaget kaalluteng teacher-kaghqaq tesamagunnguq qaakumakangat.
Tesamani enkaam igaghyavleghaqaamalghiit esgha.
Napaqaghhaankut Aglughaankut taakut Nekregutenkut tesamavek piluteng nagneghluteng, Waalankut, Ayuqinkut tesamani igaghyaasimalghiit, Uniightaqaankut.

Taanallu liisimakegkegka Geist-ta.
Taawa dynamite-teghllaget, entaqun mining-aaqut.
Tesamani uksughqughllagtut, uksughtaataghtut.

Taana mangteghaghhaq guygungiighhaq qaakellgha liisimakaqa.
Nanek-ekun angyaghpasqughhaghqun angaghquqaqaat.
Kaviighmeng, ulimaaghmeng qerngughulluteng Qaygeghtaankut kakikamengllu ilaluki tukfiqaat.

Tesamna maaten una aghqellimaat, uusqaghllagyaghtuq.
Anuqem tagtalmi tuquuqii entaqun anaatem naranghighluni aghqellikaqaat.
Uusqaghllagyaghtuq, anuqekegteghllagtuq tesamna.
Anuqlineghmini mangteghat qapragtaqegkangi, uusqaatmineng.

Taana mangteghapik, Napaqaghhaqlu quugwet quupaqluki pinighsaqaqaghput, ulimakaqaghput whangkuta.
Nenglunguyaghtuq sivukluni.
Nenglumi tawani liitkaagunga, nenglum ilungani.
Enkaam unaghsimeng piighaataghyan angaghqughaqluki, quupaqluki ulimalaghteqaghput.
Tanpeghmeng piiknalighluku.
Agaankut nenglumeng tawavek nuugtekat enkaam tawanlluni tuqukaaguq.

Nulighha taana aqsallugwem iwerngaqun taawa unamtaqepigesnaqaqaa.
Ayaayaghtungestaghaquqlu, whaten taghnughhaghestun lliiqestaghaquqlu esghaghhuqun naghaalgutkennaqaqegkefut.

Nengyughhiinamta ungipamsugutaghtevyiiqaghaqiinkut.
Agaam atangi taakut kinkungwaat uveghluteng tuqukat lvelghani taakwani, Qungughvigni entaqun kangsumqaghlluteng tuqukat.

Qerngaamta Aghnaghaghniqlu, Ayuqliqlu anglikakut room-a entaqun mangteghaq una kagpelliighaghluku aafqengertaatukut.

Nulaghilghiiniqun kagpelliighaghaqegkangi mangteghat family-tughlleghhiini.

Tagtalmi nani tamaani eslam seghleghem anguughem neqangisagluta lliightukut.
Qayum awarkingiighhii uqulighaqluki neqekaqegkeput.
Tanpeghhet puufluki tapghaghqat gaaghluki.
Siqlugwam puyaneqruwhaa keligaqluku, tawaten neqekegkaghput.

Ellmaaraglleq maliglluku aliilleq maliglluku sakma January-mi tawani Nayegreghaq aghvengaqeftuq mangtagllaget kaatutiit Elqwaaghqunkut, Kuzaatankut.
Taawa neqetukut.
Naten sangamta neqangiitqaghteghllakani sangamta, eslam seghleghem entaqun.

Teghiglugwem inglungi, uksaaghmi unakughllagluku tanpeghnun kanaghquutaqluku kayu, iqalluk, qawaak kagpagteghaqegkangat uksumi neghyaghqaaluki.
Nalighneghhaa eghqalikaghtegpenaan.
Qawaagem itegii nuvughaqluki agaghquutaqluki uksumi puufluki, aghisluki, gaaghluki neghaqegkeput.

Kiyang nulughyaqaghaqukut tagtalmi, iqsapagilngughni tamaani.
Nulughyalleq tamaghhaan suflugwaliqaamanginaq, nanumeng kelengaruughem.

Neghevleghaqestani tawaten.
Riingkanginaq angyaghpak, atasighhiinaghmeng Pedersen esghaqaqaqa.
Kingulighpigaaniluku Pugughileghmun usingiqaq.
Taaqniitnguftughnguq igleghallgha.
Taam kingunganeng Riingkankut, Nanek-enkut kaataqut tesamavek sivuliiluteng Pugughileghqun tekitaqut.
Taagken kinguvaqun Sivuqamun, Sivungamun piiqut.

Akilpegaghaqut kagimkaq, iiqmik, tawaqa entaqun avelghiigalkangat, sikeriighet.
Avlawaqun iitek piiqegkefut qayuq.
Qayut tamaakut Iiisalghiinga qamagun foil-elget qaayngi vegaaghet Japanese-emeng atelget, tumapagilnguut neqnighllaget.

Foil-engi tamaakut Aghnaghaghniqlu elngaatall teghigniqutkaqlaataqeput aksaqluku teglegluki gguternteggun mategtaqluki.
Iqengnemta qelmeghuutesqelluki iingqaput.

Whatengwaaq enraq pigpenaamta, nagatesnanighaqegkanginkutlu ungipamsugunneghata.
Qepghamsugllagni quunpeng aghuliitegpenaamta.
Nunivagniighaqluta, maani aviilnguut piitesighaat saghnaaqluki, legan esghaqaaluteng mirugwanat.
Unataankut, melliinkut saghnalaghaqaput uksumi pikaghqaaluki.
Iitegngam aqavzik elngaatall saghnaaqaghput.
