Pugughileq 
Kaavam Apellgha 
Pugughileghmiingulleghput 

Quyngightuumaghmenguq anguyangluteng anagumalghiit qavaghnanighnaqngameng Aasameng.
Tawatetut naqamalla whaa aapghwaaghaqa nagatellemtun.

Sangan uglaghyagaghllagennguq Walangam aapghwaaghyaqminigu tazingani Aasami.
Nenglu ataasiq nenglughrugllak, yugunqegtepigsimaaqatlu.
Angayuqagket tawani nengluksaqemeggni.
Pingayuneng inglulegnguq Walangam apellghani, aanleghaalluni angyaghuutaquq, angyaq, tesqamaken.

"Tawaten sikigestun entaqun," whanga sumeghtaghallemni.
Taagavek nenglungllaghluteng, taakwavek taana ataasiq angayuqagteng tuumkelluku.

Aghveghtaqegkangannguq elngaatall.
Yugwilngasiyugwem ungipaghqangllaghyugwem kaatepigneghinkutqun esghaghhu.
Aghvengluteng, yugtupiglleghhii entaqun maaghaghtaqegkangit aghvengeghngaaghmeng.
Nuughaqelghiit.

Yugilngasiyugwem kaasimakangl.
Aghvelqaaghaghllaga tungyuusagu malleglluku, qaayngighluku, putuughluku iighsuumakangat mangtaga aliighqelluku.

Ghhataghsimakangat pakagaat amalka.
Nengqeghllagluteng ukut tapghaghraget iighsuutet.
Amenqun uughqa esgha nangaghtaqegkanga uksaaghmi.

Katelghaateghllagyan, sanqutaateng peghuluki taagagun.
Ii, qelqangit legan tesamavek.
Kergamqun samavek kagpestaallghanun lliighyuwhaaqaatangi taakwegkut kepumakangit.
Ngiigteghllagluku ilanga ketmun ateghuglluku.
Waamelghii una legan sanqutaatenguq tugulaghluki tuququghtaagiit qamaglluki.
Ungipangllaghnaqem piyaqminiki.

Taagken taana taananginaq tuma.
Takuvigkaa Aasamun uksumi taananginaghhaq.
Naken sanigneng takuvigilnguq.
Awiim neqinquq sangwaa, sengnguqayuk.

Nagaqughluteng entaqun akinaqnaqelghiit.
Meghmeng taana kuvughllagumakangat tuma taana.
Sikwaaghaaghtesteghllagumakangat, iwerngaqun samavek naatghanun.
Taakwna, sanikek iighaghvigkameng un'gavek naatghanun.
Iwemgaqun teskanani nateqlisaghami uglaghluni guututkaghqaghtuumaghmi, legannguq sughugwi kaanneghmini taakwani estulaghaataqelghii.
Estumaluku tuququghllagluku nateqlitkaq teskanani piiqluku.
Sughugllak qamagsimakangat.

Akinaqem qavaghnaniimalghiit quunpeng kelengaghllaget.
Eslakeggniiqsaqangat.
Quyngighteng umulghaamakangat sikugnun.
Tesamagunnguq, Aasaghmiilguuq tesamna natungwaa Pugughilghem ugwalighnegha.
Aasaghmiilguuq.
Taaggun uugsimalghiit quyngightuumaghllagmeng.
Quyngiit tuqughllagumalghii, entaqunnguq taakwani qavaghtalleghmi taghyughtupagllagem.
"Kii, uuggutkataamaat."
 
Tuququumakangat naangtevzighluku.
Tazimaken ima quyngingyaqlegestun.
Tawaten entaqun ghevluteng, seghevluteng.
Nalighneghi enraghngamnguq, qafsinagneq angyaq tawaten naayghanun Pugughileq ketghuteqaghlluku.
Ilangit taakut veghusimalghiit.
"Entaqun Walangat maaten.
Whangkuta unegtukut.
Tawatetuq ungipaa Avatmiingullemta.
Agarugllaak.

Pugughileghmiit 
Saamaa nagaquqaghaqukut qavngarugllak ateq Aghnangiighaq, Nuniivaaghmi.
Whangkuta aatqaghput Aghnangiighaq.
Gugwiingemnguq nayaksaghpetaa.
Entaqun ipanguuq.
Gugwiingen Avatmii apaka, apama atanga.
Anangwaanaaguq apaghpigaqa sivulighpigaq.
Alla sivulilek.
Taakuneng allgeqaagunga Anangwaanaankuneng, Gugwiingenkuneng, Napaqaghhaankuneng, Yugniilqwaankuneng.

Esghanghiteqaghtaqa nuughtuqaghtaqa Gugwiingen.
Allgeghumaghma tuqukaq, wallu allgeghtestegpenanga.
Nulighha Kiyalighaghmiinguuq Waalla.
Nanevgaamaghmi entaqun tugukaa.
Nuliighpigaa Pangangangufluq.
Napaqaghhaq apaghpigaqaqa Yugniilqwaam atanga uum Napaqaghhaam aatgha, Iteghyaghaam kuuggha.

Waalla Kiyalighaghmiinguuq, ukut Imegyuutenkut pikaat.
Kiyalighaghmiinguut taakut ukut Aywaaghmiit nani Qangeghsaghmiit.
Malghughqelluteng entaqun nunaghqaat Qangeghsaq.
Unmeggaankut, Sumuusinkut, Alakaghhaankut Kiyaligham yukii.
Maalghuk Alakaghhaak sivuliqlu kinguliqlu pinistaghhiinaak qamagllutek.

Waalla Kiyalighaghmiinguuq nayuqeghllakaqaqa liisalghiinga.
Tagiikung enmis whangkutung.
Tesamani Pugughileghmi kiyaghlleghii.
Tespikavek qemimun kelutemmnilngughmun mayughlutung, segesqugmikun ayapeghluni aliineghlluk kiwatmun nekeglluni aghuliighaqelghii.
Entaqun qama Kiyalighamun umyugwak kaatngwaaghlutek.
Akuzillghit tawaten ayuqut iitek whangkutestun anagsaghqaagpenateng tusaqneghllugsaghqaagpenateng.
Ungipamsukellgha taana ellnga Kiyalighami, panignalluguyalghiinguq ellngallu.
Repall nenguyalghii Waalla taagani avaqutaghllugulghii avaqutalguyalghii.

Ukegken enraq yungegkaanayukan piiqaat nallunqusiin, Kiyalighaq.
Alaska-meng, mainland-meng.
Qantaghanlleghaneng taakwegken.
Tawaten malghuklitkemmeng, nallunqemmeng anglisaghtegma taakut, aamta kenqigtengngwaaghpenatek temngi yungegkaanayukan tazimaken piiqaat.

Agaankut nagaqughaqanka Saghumigenkugnguq Naaghuluunkuk avaqutaqiit walluumllu naagket maalghuk.
Ivaghimankut, Taqaangankut, Agaankut, Karginkut.
Agaam nulighha Iteghyaghaq nengyuqa.
Iteghyaghaam aagnanga Avatmiinguuq.
Naqamllu atghaqaanghilngughni tazinganirugllak aagnaput aneghtekat tawaten.
Tawatelgutkutngwaaghniiqiit akuzillghit.

Enkaam Agaam avaqutaqeftii Kavnaghuunkut, Aglughaankut, Napaqaghhaankut, Qaygeghtaankut, Ukumankut, Atghaangankut, Maghqaneq.
Allameng nuyeklilguut naliqsaghaat.
Nagatellemni peleghqutkii Kargim, Saghumigenkunguuk Singigpaayankuk.
Taagani Qungughvigni peleghqumaniiqiit.
Agaam aallgha avaqutaa Kargim ellngan ilanga.

Kargi, Agaq, Taqaanga, Ivaghima taakut liisimakanka.
Taana Tutmatelek Aqulagenkuk Qaaqwaankuk avaqutaqaak.
Qaaqwaaq aghnaaguq esghaghllakaqaqa taam maaten Gugwiingem atalgutangan nayaga.
Tutmatelgem nulighqesuwhaagha Pinirkaguftuq.
Taagken nengyughhaqa Puughhun.
Ivaghima kingulighpigaq.
Avaqutii Anaghayaankut, Akivigenkut, Nateghmiinkut.

Yugniilqwaaq Napaqaghhaam ighneghqaqaa sanga qangigaa, ilughaan avaqutaqaa.

Tutmatelgem nayaga Tenmiiwen, taananginaq liisimakaqa.
Taakwnaa atalgutni aviighuquutkaaniiqaa uglaghllagniiqsaghii.
Unguqti ilughwaa, Qaayaam avaqutaa, Qaaqwaankut kuugghat.
Qaayaq tesamkumiinguuq ilatngaaq whangkunnun.
Nalighneqaghput whangkuta pikaghput Qaaqwaam kuugqaa allaneng atalek.

Gugwiingem Iteghyaghaq paniga Napaqaghhaankuk.
Anglegutetuyalghii tuqulaghaatkat.
Anagutaghhaq taana nengyughhaghma ataatakaa Puughhutem.
Anagutaam atanga Melqughtunguniiqaat.
Aaga Anagutaam nulighha.
Avaqutalguyalghii Tagneghlimeng, peleghqutkaat Puughhutem kuugghan.

Atghaanga Agaankut panikaat allughqam tawaaten Anagutaghmun lliiqaq.
Taqaanga Agaam nayakaa.
Gginaqutkanik esghaqaalutek.
Aamtayaq aghyuqaaguq naagu tamaani sakaghqaghhaq.

Kargim avaqutii Ayuqliinkuk Singigpaayankuk.
Yugwaaghhaq Puughhutem atanga, nulighha Naangiighaq.
Avaqutaqeftii Yugwaaghhaam, Pekutaq, Agigun, Puughhun, Nalugwi.

Yugniilqwaaq ellnginaqeltaghhaq ataka.
Naqam ilughwalghutangi taakut, Qaygeghtaankut.
Anaghayaaq taana anglegutkaghqaa.
Enkaam whanga, Ikanuq, Nalugwi.
Napaqaghhaam ighneqaa Yugniilqwaaq.

Qaanaankut tesamantuq ama ramket allakaghmeng.
Tanem avaqutaa taananginaghhaghsugnilluku nagaaqughaqaqa Elqwaaghqu, Taqaangankuk.
Pugughileghmiit naqamllu whaten whangkutestun Pugughileghmiistun qerngaghmeng atillghat ayuqenghilnguq, Pugughileghmiit naqam.

Allat nunatat kinkut ungipaqigatiit.
Iitegnguq nunatameng nulanguyaghtuq takwaaqluku whaten neghnaqem saam amenqun ivaghighllaguyalghiit, neqa taana.
Nulanguyaghtughnguq whaken qiighqam yugwan lliighvikaqluku nulanguyaghtughnguq.
Atillghi Pugughileghmiingunghilnguut, naqamllu liigikellghitanka nakumiingwaaqluteng.

Pugughileghmiilghun taananguuq nagatellemni Nungugwenkugneng Anaghayaankugneng.
Neghnaqem aneghneghhnaqem siivanlleghinguq piiwaamaftut kiyang tawaten kevgaghqalighluteng.
Legan nenglumeng taagken whangkunneng qemgaghmeteghllallemmneng aanluteng Sivuqamun piiwaqat, qavngaq imani.

Ataasiiyaghtukut, ataasimi nenglumi, pelleghqaqutellghuuq.
Qafsinat entaqun Kiyalighamun.
Enkaam taakut atiiqughtestekangi Anaghayaam tanem taagken nenglumeng aanegkat Ighsakuutenkut, Silatuutenkuk Kiyalighamelnguuk.
Kiyalighamun lliiqat.

Pugughileghmiilghun tesakmani nulaghllalghii.
Taagken nenglumeng ataasimeng aanluteng piiwaqat.
Maanillu Sivungami nulaaquq.
Tawaten nagatevyiilqaqa taagken anglisaghtegemneng.
Nagasugwigasalghiingallu qemall maaten avuteghqeghllak.
Neqamiksaghqat liigi neqamikesqelluki ungipamsugutaqegkanginkut.
Waakigalngughni.

Taana ayumightaghllak Qaaqwaaq ungiipamsugtaaghllak waakigalkefut.
Imingatem sakagu? 
Sakenghitaa Imingan sakenghitaghput iiknaatmineng nulightuqaq.
Aghnangnaqem akequsaqlukunguq yugusini, iingkerugllak ellngitni tawani nengaawaalghii.
Tutmatelgem nangllegtapaayugutmineng tuguklighlaataqaa.
Allaghllak quutmiineng Ungazimeng allgeqaq, allgellgha entaqun ayuqelghii.

Taakut Aalaankut, Anangwaanaankut Aazugwenkunnguq anglegutkutut, apanka.
Anglegutkullghiit, taana Aalaaq nuyeklighpiigaq Anangwaanaq, Aazuk uyuqliq, Lluuyuk maaten sakemna.
Avaqutalgutullghiit.

Taakuk Melngunkugnguq Tapghalugwenkuk Aalaam avaqutaqeftaak.
Taana Aazuk uyuqliq paniginaghmeng, Qaaqwaankuk, Panikutaankuk.

Temngi neqamikevyiillghenka puygutaghtunga aapghanka.
Nepiighigasaghtuk anglisaghtegka aagnammneng ungipameng.
Repall maaten avuteghqaqunga.

Elngaatalnguq aghviteghllak utaqiigaqnaaghtannguq ingutumeng.
Ingutumeng kiyang.
Entaqun piyukelleteng itagnaghinghata aghvesagmenguq kayagtaqiit.
Nemeghqaaluki suqii.
Tagtalmii aangepaaghrugmeng qaanngwaaghqameng sayaghqameng pakegtaqlukiqun amen sangllaghyaghqameng.

Tawaten nagataqa nagaqughsugnitaqa whaa nagatelqa sangwaa yuuk Qaaqamenguq atelek.
Nakaan una Qaaqa Ungazimelnguq kina taanangunghilnguq.
Atequn allakusnaq uglalghii.
Repall nagaqughaqelghiinga Kiyalighaqlunguq Yaavgaghsilguyaghtuqlu, Aatghilngulguyaghtuq.
Sakunneghilnguut aatghi akuuraatngalghiit.

Qaaqa Pugughilenglaqaq 
Taana sangwaa Qaaqa Pugughilengllaqaghnguq.
Sivukluninguq Tupnaghqun nekegtekaayaghpetuq.
Tawatennguq ulapnaariqluni tawatesugwni nagataqa Pugughileq nallaamakanga neqetughllak, nanughllak enraq.
Entaqun upenghamiwha nallaamanghitagu, aghveghllagnguq kelliini tamaana qavreghllak.

Taawa entaqun takukaa alingyugwigatutmineng nanumeng.
Legannguq nanuq tawaten.
Entaqun yungyuwhaaq nutaan nallukegkangat.
Nanuum nekluku.
Ii, nenglungllalqulluku legannguq nenglungi ifkaghtaqii nanuum.
Tawatennguq quliqullukek asivanlluku asiliq taana tawatennguq nayuqeqaghteftaak.

Taagkennguq efleghhnaqutkesaqminigu.
Aghtughaa pineghlluk.
Tawaten pighngaaghmi kenleksaggaghneng uqaanguq ayaawaqluku kenghegnun.
Ii-ii, taamagunnguq Iqalugwilagnekun ukigtuuteghllagtuq.
Naliignekun imani ketliignekun kaallghii una.
Tawaten nulaghllagtuq taakwani.
Tagtalmii ateghllagtuq.
Tawatennguq keteghllugwinaghmun.
Tawatennguq nekeglluni nuvugyuglluni.
Legan kaallghii iighwilngughllagestunnguq qatetun.

Eslakegsaghniiqegkangatqun ayumiq.
Unaami teghtughyalghiimi qupeghllak iighwilngughllagestun.
Qafsiniitkun qavam aga asiviinaghtuq.
Qupeq taluqaghtuq.
Tawaten nagaqughaqa.

Taawa naniighutaa paninang nanughtuqaq.
Ungipaqaqegkanga Tutmatelgem taam anglisaghtema napiighlleghhiinnguq waamaqut nanumun sanitmiightaghlleghhiit tagtalmi.
Tamaananguq tumeghllak nanuum tuumlilleghllakaa amenqun iqetupiglleghhiit.
Nanuum tuumlilaghllagluku ilangi ikfiqnat kiighani.

Nenglu qafsin'guyaghta uglaghraak qaya paamna nenglulighvigilnguq tangeghtughllak.
Ketwhelqun, uygunani kana allameng taana Kangkiilghem asinganiqun, taghnughhaghhiit estungigatut.

Mangteghasqwaaghviguyaghtughnguq qaaynga paamna upenghami mayughtuutaqut.
Atillghi mangteghasqwaaghet taakwavek mayughtuutaqut, kiigtaqut taakwani.

Pennaninguq taagani pennanitkullaaluteng qawaak piyukelleghteng entaqun ngelqaaghaaghtelleghmun kenlanga.
Itghaghaqut tagiluteng iqallugwanun.
Enkaam nalluniilkutaqaqaghput ngelqaaghaq tengenghani, iqalluk sama tamanganun lliighaquq ugwavaghaquq ukavek Aghvightegnun navek kaateghllagaquq.

Sughugwet 
Taaganirugllaganii talwa Qaaqwaam entaqun sivungani sughuk allgeqaq.
Tespamaken aywaaneng igleghtaneng nakaan uughqaneng.
Taakwegken uqevaneng Aasameng pillghitut ukegken aywaaneng pikat.
Taakwegkutqun yugwit tuququqaanikangit Kiyalighaghmiit.
Entaqun tamaaken apalluqluku akinaqem.

Uughqannguq uukna yugwa pillghituq uukna, Avatestaakwegkut, Tasiinkut.
Aywaa uukna anguyiqegkaaguq Ungazimeng kenlekluni.
Qiighqaq entaqun unaymighwaaqaqsaqangat.
Pillugullghiistun maaten katam entaqun.
Nanirugllak aganirugllak entaqun.

Siquvek 
Taana Siquvek ungipaghaaluku repall nagaqughaqa elngaatalnguq yugllaak.
Nakenllu nagaquqanghilnguukut whaa maaten taakusta Siquvegmiinguyalghiit.
Yugtulleghpigaaniiqaat.
Tawatennguq esghaqun napaqaan iqetulanga entaqun ipaanguuq agarugllak esnaghllak taana iqetutalkelluku napaqaayaghtut agavek.
Tawatennguq tallimaghqelluni ayuqsaghtuq.
Un'garugllaak ketliit ilangit.

Nanevgaghhaamnguq sugwagluni ayveghaneng neqenneghmeng aghtughluni taglaghluni nenun kaanneghmini meghsingllaghluni legannguq tuuneghatni tunutmun kuuvaqii.
Neghllak qamaglluku taana un'gavek.

Nuliini kaalluku meghsingllaghvikaa, agniqutaa iteghluni pisqelluku, ungipaghaaguq.
Tuunaa qinuyagulluku.
Tunutmun kuuvaa.
Ii-i, aghnalqwaaghhaam aghivaleghtaagaa allghiiniqeqrugniluku.
Aga iteghtuq enraqlu.
Taakwanteqruwhaamaa enraqlu kelulighpigaghni.

Ii, legannguq iteghtuq, qagingughteghllagaa.
Nuliininguq qineghsaghtiisqaa.
Ellnganeng kayagtaa ellnganeng pisqelluku.
Sagiqusatni qineghsalghiimi aghnalqwaaq kii, qagighrukuutaaghllaget.
Taawanguq tungeqliit taana kasugwaqeftaa ayemqaqeftaa.
Maaten Siquvgemnguq tesamum liisimakegkamta tuunglii.
Taanegnanguq nutemlu qamagsimakanga ketliq.

Tidal wave-esteghllagumakanga.
Neghllak taanegna estamat iqetughllagaatat iighwtii.
Tawaten nagataqa yugwiitellghan kenlenga.
Naqamllu naaki kingunghit Siquvegmiit nagaqiigalkeput.
Entaqun qamaghqwaamii.

Mayeraaghpak Anaqsi 
Sikneghmi ama angvigapigniiqaa yuuk.
Yugrugllaguniiqaat, taawaa kelgusaghaat napaqasqughhaq.
Whagunnguq kaapulluni ayuquq (tuuyngakun) whagunllu ighum kenlengakun.
Nenguglukunguq esgha naamakusiighaqlaataamaatgu.
Unguqtinguq angvigaghllagtuq, Anaghayaam aapghaqaa.
Nuqsalgaqaanguq taana napaqaa nengugluku.
Qemighllugwem tagtaalanga.

Qazigyaghaghhaamnguq iqelqwakun pakinegluku tuqumalghii.
Ivghaalghii amsikaghlluni entaqun qazigyaghaghmeng, teghikusaqun nuyaaghisalghii.
Naghullgaqluki, pakin'gumakanga nagun iqelqwakun itegaakun, taawa taana tuqusiqaa, pakinellgha qazigyaghaam.
Aatgha Anaqsi, Sikneghmii.
Atkuyaghhaam.
Esghaqun tuqunaqnemta aghtiigalnguukut.

Yulguluku enmis angukaqaat Sikneq ukegkut kinguliit.
Yulguftughnguq tamaanii yugwiitelleghllagem entaqun natangani yulguyaghtuq enmis ingutughhaghmenguq paaghqiisan yupagiisan aghvengaghtaqut tagtalmi, Sikneghmi.
Amenqun ama neghqwaaghtuqaq.

Allakaghmi nenguuq Sikneq.
Siquvegmeng allakaghmetuq.
Yulguluku entaqun Qaaqwaankut liitkat, liisimakegkaat.

Negaghpangllalleq 
Qiipamenguq ivalumeng negaghpakaqut taagani.
Elngaatall uksulqusighnguq qiipaqegkangat.
Ameriigaghallghi tamaakut qupneghqutaghqat, eslegellghi kiiwhtaghqutaghqat, iqallughqutaghqat, negaghpagkat.

Tawatennguq puusngughraggaat imighaqiit whaa qafsinam yaagneghqam negaghpagem, nalluniightughluteng emta taaggun.
Qafsina imightughluku.
Whatenqun kakinaqneghmeggniqun qiipiiqelghiit, tawaten.
Qinungitut.
Entaqun itagnaghinghata, aghislukinguq enraghngam paaggun nengqelluki.
Iglagtengngwaaghaqaannguq, nenglutaq.
Taawa kiyaghtaqut.

Peqlighsighat.
Tagtalmii aghisighlukii tawaten nekegtaqluki.
Entaqun piyukelleteng kaanneghata enraghngam qilagaqluki negaghpangllaghaqluki.
Suqaghmeng pugughyaaqniiqiit yeqay.
Kangghwaagniighusit negaghpaget.

