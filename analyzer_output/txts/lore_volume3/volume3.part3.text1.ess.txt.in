Ayngaghlingaawetenkuk, Qilakaghiilaankuk
Puughhutem Ungipaghaa

Ungipaghaninguq imani taakugnguq aghnaghaghhaak ilughaqutalghiik.
Kugwelestaghhiinaak, yaywaalingiighhaat.
Aatghik Ayngaghlingaawetenkuk, Qilakaghiilaankuk.

Ayngaghlingaawen taana natetalghii, nallaalghii, ighsanitaghalghi.
Ilughaghhaa Qilakaghiilaq nekeggmetalghii, aatkaqegtaq, pinitun kiyaghtaaq kakighllak quunpeng.

Taana Ayngaghlingaawen itghiighnaqeghllak, an'gighnaqeghllak sagpenani.

Alla tawaten kakimaluku Qilakaghiilaq, kuugg'ghaa ughluvghwaangllaamalghii.
Iiwen taaqsaghtughluku ughsaghtuutkelluku qineghsaghtuumalghii, taana ughluvghwaaghhani napaghluku minglekun.

Aga aanumaan aghnaghaghhaam naten tekeni petgeghllaataquluku, tekivikluku ughluvghwaagha ayemkaamakanga.
Alingruughumalghii, iitqumi aghyuughnayukangatni, ughnegmi asinganun iighumakanga.

Iteghluni kuugg'ghaan ivaamakanga ughluveni, "Naagu ughluvghwaaqa whaansalghii navek pizigu?"
Amenam aghnaghaghhaam ivasighwaaghaa elnganllu.
Mekelghiighhaam sagiqulluku ivaghaa elngaatall.
Qenwat ughneggaa ikighaghluku piyaqminigu whaa ayemngwaaghluni.

Mekelghiighhaq nutaan qefliquq elngaatall pingigasalghii.
Nayaggani pimakanga, "Sangan aksaqsigu ayemlluku?"
Taagken ayemellghaneng yaakestaaghhaan anagumayaqanga, aghnaghaghhaq uniighmiqluni qiyaaghwaamalghii.
Nutaan kuugg'ghaan tawaten pikanga.

Aghnaghaq kagpagluni nengaamalghii aanluni navek taagavek aghulaqumalghii.
Tawaten igleghteghngaaghmi, iiwen aghtaghaghaqaa inga sangwaat iimneghem ilungani esghaghii.
Kaalluki piyaqminiki iimqaghneghem ilungani kamulugwalghun ukiqeghllakat.

Aqumluni aqeftaghaaghhani nusugluku amsighquughteghumakangi qamagtengngwaaghluki.
Taaqluki neghluni qavaamalghii saaghwitni.
Qavaghngaaghmi taghtughyalghiimi mevluugtet nagatii, piiqunnguq whaa, "Kii, aghnaghaghhaqsa una nanglegtapigta.
Elngaatall taghtughsaqunaan meghnaalili."
Nepiighyata aqumyalghiimi aviitut, kaamgetlu taakut aviitut.

Taagken igleghllaataghtuq esghaghlaataghii sangwaat, enraq naayvam esnengani.
Piyaqminiki kii iqallulghun, aftallghilnguq qenwat asiliit uniighlluteng.

Aqumluni aftalaghteghumakangi agaghtaqluki qamagtengngwaaghluki.
Taaqluki neghluni qavaghlaataghtuq.

Tawaten mem taghtughtaqegkanga, piiqegkangat "Kii, aghnaghaghhaq una igamsiqanaghhalek nangllegtapigta."
Nepiinghata aqumneghmini paaghqiilluni.
Aqumluni igleghllaataghtuq.

Mangteghat inga esghaghii, tazingavek aglaghtuq.
Kaalluni qineghsalghiimi aghnaghhaq qama nateghmi qepghiilugtaqeftuq elngaatall.

Aghnam esghaghluku upuutkaa, aaptaa, "Kaay, aghnaghaq uyuq naken pizin?"
Uniighyuglunga nemneng ukavek aghulaqunga.
Wasi kuugg'ghaghma saaghtaqaanga ughluvghwaaghmineng qivghuviklunga anagukanganga, tekemneng petgeghvikluku ayemsamkun.

Aghnam pii, "Aa, naqam tagi iitghi."

Aghnaghaq iteghyan aghnam tunuq tuuna, "Ang, pugniighi elngaatall.
Iiggeten alqimaghyaqunaki, legan alqimaghtequfki pugneghen mekellilleqan."
Aghnaghaq pugniightuq peghqiqaalghii legan kukriqenghituq.
Iiggeni alqimyukaghpenaki taaqaa.

Taagken taaqsagu aghnam pii, "Iingkunun aglaatigu, wataghllak qiinqiisqegkangaten qineghsaqunang pilghaaten.
Nateghmi utaqiilghaaten.
Legan kanaghluku aqupileghnaghqeghngaata wata qineghsaqunang."

Awalighiiq sagneghpagek pugneghmeng ulevaghaghllukek.
Iteghyan qamaken aagraneng upughasaghaat legan iitghesqumaan, aghnaghaq legan ighsangwaaghtuq.
Kii, legannguq qama lengaatun sagneghek piyaqmegtekek.

Taaqlukek qama ketet ikighlluki piyaqminikek sagneghllagek sungaghmeng allaaghiinaghmeng imighllaglutek.
Aghnaghaam tugulukek aanuq.

Taagken itghusakek aghnam tuunlaataghaa enraq ivalulghutmeng.
"Ang, piighhiki nuvagsukaghpenaki qamaglluki."

Aghnaghaq temngi kiyaghsugwigalnguq legan aqumluni talluluki piighhii nuvagsukaghpenaki taaqaa piighhaghrugllak.

Aghnam taaqsagu sagneghek sungaghllagmeng imalgek taakuk tuunaak, HAng, taagken nuvaa."
Aghnaghaq legan teghigniquq nuvughtuq, nuvughaa uyaqughhmik, qukaghutkaghqaq, qenleghwaaghqaq, tangyeghun, tukughun iwerngaqun sungaghllak qamagtaa qiipiighutegpenani.
Taaqsaki aghnam aatesqughwii ellnganun.

Aghnam pimakanga, "Allakaghhaghpek tesqamani ungavigni qavaghhaaten legan egtugyugpenang qavaghhaaten saam pinaanghitaaten."
Aghnaghaq iteghluni qavaghtuq.
Qavaghngaaghmi elpekaghsalghiimi mengeghaallghiit llangaqanguq napit katelghaallghiit ama nagatii.
Piiqunnguq "Kii, sangwaa nangllegtaghllak ukavek kaasimaaq.
Legan kamelghuteput kiinghwaaghluteng amsighqughwaaghluteng, iqallulghuteput aftalaghwaaghluteng."
Legan elpekaghlluni qavaghlaataghtuq.

Qavaamaluku aghnam teghtughtaa.
"Aghnaghaq aamyuq aqumingam, tagi ketfaa."
Maketqaghlluni ungavigmineng aanyalghiimi aghnam yataaghqutngwaaghluku.
Legan aghnaghaq neqiinaghtuq.

Taaqsan aghnam pimakanga, "Enta yataaghqi atghaangam.
Aanegkuvek tamaana esghaqan alikegpenaan pinaaghan, legan atghaghhaaten negpenun qiivyaqunang qugwinayugngaaghpek uteghmun, legan avelghaqiinaghluki igleghlleghaaten.
Iwerngaqun legan kaasaghtuquvek anengaghhaan tuqlughwaghnaken.
Pinaken whaten, 'taawa anguyagkameng tagitamken'.
Ugwikaghqaghpek takunaaghaaten alingegpenang atghaa."

Taagken mengatun aanyalghiimi uvitmi tamaa kayngevaghqu ilangi qavaatet.
Legan atghaghtuq mengatun alingaghtegpenani.
Pama legan saam malighqaghaa tunutanganeng kavletun, siingaqluku.
Legan aghnam pillgha neqamikluku kakavegpenani atghaghtuq.

Qemimeng agiglluni kaasaghtughyami tuqlughaghaa anengani, "Taawa anguyagkameng elngaatall tagitamken."
Kii, ukanguq yulghun ketanquteghllak ellnganun, panameng, pitegseghameng tugumiighluteng.
Uteghmun qiivyalghiimi uka kayngeghlagem malighqaghaqeftaa.
Kaalluteng pitegsaqmegteggu kayngeghllak tuqutaat.

Uullghaghlluni, kiinganeng yuuk nukalpigaq aanyalghiimi nangaghalqegllak, yuukegteghllak, iknaqeghllak.
Uka aghnaghaghmun tagiiq.
Taawa taananuftuq ugwikaghqaa.
Qilakaghiilaq ugwiiqaghtuq.

Yuuk neqengyughllak, aghvengyughllak tawani kiyaghtut kugweghmini.

Aga navek pinghata mughunneghata ilughaghhaan Ayngaghlingaawetem iteghvikaqegkanga.
Siqnighllak ellngallu ugwiighyugllak pinighllagmeng.
Aapqughwaaghaqegkanga naten naqamalla ugwiighumatanga.

Qenwat Qilakaghiilaam ungipamsugusimakanga, pimakanga, "Imatughngam ugwiillemtun ugwiighlleqsin ighsanitalghiiten.
Talwa kakingigalnguuten.
Waran piillghaghten amsighqigalketen.
Nalqigangilnguuten.‚Äù

Amenam aglaghluni, iitqiinaghluni anengaghhani qinuyugtaa ughluvghaanglliisqelluku, weni qinuyugtaa.
Qenwat anengaghhaan mengilegyagulluku amenam yataaghqutuq.
"Qinunaghhalek una, wasiin taana atama ulimaagha sallghilnguq salin."
Pimsiighluku pegtaa.

Aghnaghaam qinuyugtaa enraq qineghsaghtiisqaa.
Qenwat aga aanuq.
Kingunganeng tekeni petgeghnaqutkaa petgeghsaneghminigu anaglluku qenwat iteghyaghtughtuq.
Upuupeng aghtughyamigu tuguluku ketngigluku ayemtaa enraqlu ayemlluku ughnellegaghmi asinganun iighaa.

Iighluku kakisighwaaghtuq.
Anengaghhaa iteghluni nemikun aqumuq.
Waakenghitaa ughluvengllaqani.
Qenwat Ayngaghlingaawetem pii, "Enta ughluvghen ivaghhu ukanillu ughnegma asingani."

Mekelghiighhaam pii, "Tagivaghhu liisimakan."

"Enta nekevluten ivaghhu."

Qenwat nekevluni ivaghaa ughnellegaa ikighlluku tugwaa ayemluni.
"Una aghnaghaq.
Ayemmnaluku ulimatesqughwaaghsinga awii, sanguluku."
Eggnaqsaghaa, aghnaghaam pii, "Enta qivghukigu, anagunga."
"Sangan sapiglleghiistun ulimatesqughwaaghlunga ayemtan, enraqlu anagusqesin?"

"Legan anagunga."

Qenwat mekelghiighhaam yaakestaaghhaan aagullughaa temngi.
Qiyaghllagtuq aqniimaghmi.
Kagparagkiighluni aga aanuq nengaghtuq.
Iitek piyaghaa kuugg'ghaan.

Aanluni taakwagun Qilakaghiilaam apellghakun igleghtuq.
Igleghteghngaaghmi kamelghun kaataa nunam iimqaghlleghani lliluteng aghipaghllaget, piigaqluteng, naatghighquutaqluteng.
Aqumluni esghapaggiinaq qinuyagutii.

Sivughtumsiighluki, amsighquvyiighluki taaqegpenaki pegtaqluki wata naafqii.
Naafqeghllagluki qavaghtuq.

Qavaghngaaghmi tawaten elpeksalghiimi mengeghaallghiit.
"Kii, aghnaghaghhaq una qepghallaagmetuq.
Ima kameput wata naafqumii." Nepiighyata aqumyalghiimi paaghqiteftuq.
Aqumluni igleghtuq.

Inga sangwaat esghaghii, piyaqminiki iqallulghun aftamangilnguut ilangi asiliit uniighlluteng repall.

Kaalluni sivukluni uniightekameng neghughtaaguq.
Taaqluni aftavyiighluki qinuyagulluki mingughhuteghllagnaqngamiki taaqii.

Qavaamalghi.
Taghtughyalghiimi akuziteghllaget "Kii, aghnaghaq una nalqigangituq elngaatall naqam naangteghllagumii iqalluput."
Nepiighyata aghnaghaq aqumyalghiimi paaghqiteftuq.
Igleghllaataghtuq.

Mangteghat aliighluki kaatii, kaalluni mangteghamun qineghsalghiimi aghnaq qama qepghaghaqeftuq nateghmi.

Aghnam esghaghluku pii, "Kay, aghnaghaq uyuq naken pizin? Kinanguzin?"
Aghnaghaam pii, "Ayngaghlingaawetnguunga, nengaagunga qayughllak kugweghma anaguleghyanga ukavek nengaghtunga.
Tekemneng ughluvgha ayemtekegka."
"Naqam iteghluteng una tunuq kagimlluku pugniighhu."
Amenam iitqiinaghluni tunuq kagimtaa.
Aghnam pii, "Iiggeten alqimaghyaqunaki pugneghen mekelliighaghllequq."
Amenam kelengaaghsaghluni iiggeni alqimaqiinaghaqluki legan akuutaa.
Taaqsaqminigu pugnesqughhaq sagneghpagem qukaghhaani.

Aghnam pimakanga, "Aatak iingkunun awalighi.
Kepsuutngunaanghituq, legan iitquvek upughalleqaaten, iitghesqughwaaghlleqaaten aagranun.
Wataghllak avelghaqiinaghnaaghaten.
Wata talwa qineghsaqunang.
Legan pugneghen kanaghlluku utaqiilghaaten."
Amenam aghnaghaam pugnellegani aglaataa.
Itghutaa legan aqupileghnaghhaghmeng upughasaqmegteggu, iitghesqaat waran qiinqiisqelluku.
Iitegiiguq pugneni kanaghlluku ighsamllegaghyaghtuq, enraq legan upughasaqmegteggu, waran qiinqiisqelluku.
Qenwat qiinghaghsalghiimi mamlegllak paaghqilnguq.

Naqam sivugwaghsalghiimi qama legan uglaghllaget Sagneghqek kavletun.
Maateqwaaqun whaa sagneghqek nuugtestagket.
Sungaghpak ataasighllak sagneghan qukaani.
Tagiluni iteghtuq.

Iteghyan aghnam tuuna ivalumeng, "Ang, piighhangllaa.
Nuvagsukaghpenaan mekegraghyukaghpenaan."

Amenam Ayngaghlingaawen aqumluni talluluku ivaluni piighhaa nuvagraqaghaqluku.
Taaqsaqminigu piighhasqughhaq takelengestaghhaq.
Aghnam sagneghek tuunaak.
"Ang, nuvaa sungaghmeng."

Tuguluku sungaghpak nuuvutaa qiipamikun ataasighllak.
Aghnam tuunaa ellnganun, pimakanga, "Taamani ayagyuni qavaghhaaten.
Legan alingegpenang, egtugyugpenang saam pinaanghitaaten."
Aghnaghaq ivgaghluni qavaghtuq.

Qavaghngaaghmi tawaten akuzillghiit taghtughtaat Amanguq piiqut, "Kii sangwaa ukavek kaasimaa elngaatall nallekaghnilnguq, pikraghniilnguq, ighsanitalghii, nalqigangilnguq.

Amanguq aghnam piiqii, "Kaa kaa, ama qavaaguq."

Tawaten qavaamaluku aghnam ama tuqlughaa, "Ayngaghlingaawen qakun taghtughnaqsin?
Aqumluten tagi."

Aqumqaghlluni ivgaghyalghiimi aghnam yataaghqutngwaaghluku.
"Enta neghlutenngam aglaa negpenun."

Taaqsan aghnam yataaghqelluku pimakanga, "Enta aanluteng aglaa negpenun.
Wataghllak alingegpenang aanegkuvek pilghaaten.
Legan aglaghhaaten uteghmun qiivyaqunang saam maligteghngaaten.
Siingeghngaaten avelghaqiinaghluku legan igleghlleghhaaten."

Aanyalghiimi tamaa kayngeghllaguftuq elngaatall.
Esghaghluki tamaakut ilangi nekevghalghiit qugwinayukii elngaatall.
Enraq aghnam alingesnaniqanga.
Aghtughtuq nuqenneghmeng.
Alinguq, uuvganeng araamaghmi ketanqusnaq qimagtuq.

Legan kingunganeng uka saam malighqaghaa, qeteghqelluni anagniightuq.
Araghaataamaghmi legannguq taklaghmi tekinneghmini.
Aaghhwaaragkiighumaghmi nekefqaghlluni anagniighaqelghii.

Qemimeng agigaghteqaghsami, araghaataghllagumalghii.
Kugweni tuqlughwaghllagumaan elngaatall, "Taawa anguyagkaq."

Ukanguq legan pitegseghalget yugwet, panalget ketanqusnaq ellnganun uka.
Uteghmun qiivneghmini uka kayngeghllagem malighqaghaqegkanga.
Yugwet kaalluku pitegtaat, aga tuquluni ulleghyan kiinganeng nanevgallegaghhaq aanuq.

Uka tagiiq Ayngaghlingaawetmun, kaasan tawateteghngaan atghaataa neminun, ugwikaa.

Ayngaghlingaawen ighsanitaghhaatmineng tawatetaghhaaghngaan nanevgallegaghhaghmeng ugwiightuq ima.
Tefaay naanguq.
