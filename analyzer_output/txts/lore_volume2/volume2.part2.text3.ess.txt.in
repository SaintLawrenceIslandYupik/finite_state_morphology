Quyngim Atuqellgha 
Imegyuutem Apellgha 

Quyngit qamaglluteng neghegkayuguut.
Sugupagi ayakaghaqluki, sigutangi, sighunghan melqwi, itegii ayakaghaqluki neghughaqiit.

Aqsaqghwi piwhaniyukaghpenaki ukifkaghyukaghpenaki.
Taakut qaaynganilnguut aqsaqum taakut tunut pugughyinguftut.
Iikngwaaghluki aqsaqut, wetku iikluki tesqamkut imii ilakelliluki, aqsaqumelluki tawani quwiisighluteng neghegkayuguftut.

Aqsaqum natangani alamket, ughvughwaaghluki neghegkayuget, vegllugsugnit tamaakut, aqsaqutlu ughvughwaaghluki neghegkayuget.

Kevighqii taakut naanlenguut, ilungan tunaaneng imighluki kevingllaqayuwiit.
Ilungan tunaaneng uulsimiita imiqayuget.
Qellungi tamaakut ama uulsimiita, tunughtuqat.
Whangkuta neghigataput iiskagillu, tengugillu.
Ilangita neghaqiit.

Qilegyighllagi taakut, qilungi uzimun pikayuget, ikughwaaghluki qanlagighwaaghluki tunughllaget angqaperutun tawaten.
Amalleqa qamaglluku yugusiinilnguq taana neghegkayuguuq.

Amii uksaanghagu melqughtughneghata allighaghqaaghtaqut.
Upenghami melqughlluugteghllagaqii makuggneghmeggni.
Amiirii ugmelengestaghhaat melqeghqelengestaaghhaat asiighqaaluki saghnakaqegkangit.

Taakwani nani July-mi aatkaghqaaghtaquq.
Katamngwaaq melqughtulangi lliighaqut pinighllaget aangelghiinguyaghngaaghmeng, legan melqeghqelliighaghaqegkangi.

Ighnisti April-mi piinlighaqut kiyang, yuginaghmeng.
Kipullegtistekulluteng one week-ekaghtaan.

Ivgamelluta nutaan maana quyngiq atghaghluni ellmineng tamaani ighniightughaquq uvikaghamnnillu.
Taklaghlluta esghapagaqaput tawaten esghapakamtestun legan, nughaat kineghnaqutnginaq aga igleghtaqut.

Umegneghuluku tiintaluteng nayughiiqut.
Tiintaluteng ighnistimi tawaten.
Uglaghllagyalghii quyngiq.

