ESTAMAA 
Ayumiim Ungipaghaatangi 
PART IV 
Timeless Tales 
Singaaweteghllagem Ungipamsuwa 
Puughhutem Apellgha 

Neghighluku aghnaghllak taana Singaaweteghllaguftuq aatgha, Pilugugenkuniteftuq Sivungami.
Taakut Pilugugem avaqutii aflengakeghllaguftii.
Quunpeng an'gighaqelghiit.

Esnamun tawaten alla piyalghiikut kana tekeghaani an'gighaqeftut.
Tagsighluta aglaghtuusamta ungipamsugutiinkut.
Qenaaghqun aqumuulluta whangkuta nagasaqefut nunanighllak.

Piyalghiimi, ellngin'nguq sivukluteng Sivungami kiyaghsuwhaaqaaftut salin taakwna paaghqilluku.
Neghsaghllaguyaghpetughnguq qazigyameng neliyuwhaaghaqngameng.
Repallnguq aftavingllaghluteng pikaaftut quugmeng, unaghsimeng.
Qayughllagnguq unaghsighllaguyaghpetuq tamaana.

Ellnganguq taana quunpeng piyuggaghmeng Sivuqaghtaqelghii, akmagaataghluni kaataqelghii.

Taakwnanguq maaten nalugvigughtekaq naayvaghrugllaguyaghtuq kiiwem esnenganeng kenlekluni.
Piyuneghmininguq kiiwem esnengakun tagiiqelghii.

Tekeghaanguq taana pengugrakegsaghtuq minglengallu iggagrukegsaghpetuq.
Iiwhlakayuguyaghtughnguq kanaverugllak repall talughlluni.
Iinghusalguftuq wataghllak iiwhlanghani taan'gavek ateghyaqunaki pisqellelek, ulefqaghtekayuguniluku sukatepiglluni.
Ayumighnguq taghnughhalghun tuqulaghaatkaaftuq iiwhlagmi ulefqaghulluki.

Ilangani tawaten ellngit neqangisagumalghiit, iyataghniqumalghiit.
Talwanguq tawani tepiisagllak, elqwaaghisagllak.
Elngaatalnguq quunpeng esnighqwaghaqelghii taana Singaaweteghllak.
Sameng naalkunnaluni elqwaaghhaghmeng.
Atgenra avangisagllak.

Alla unaangupiglluku esnighqwaghluni piyalghiiminguq tekeghaa, teskananguq, iiwhlagluni un'gaverugllak ayuqeftuq.
Un'gallunguq elqwaaghtuftuq qiliighnaq, enraq iinghusalgulghii.
Saamallu enraq ellnginaghhaalghii taan'gavek atghaghyughngaaghmi.

Aqumluni taan'gavek ayuqluni esghapagumalghii.
Tawaten aqumtaaghngaaghmi paaghqilngughmi, pama kelutanganeng kafsagtaamalghii.
Qiivyaqminigu taawa temngi nunameng amik qelpaghmi, avangisalghii.

Aghnasqughhwaghnguq aanaqeftuq qalipaakaghlluni, nunameng ghhataghngaghmi.
Naten qalighhaagni kafsagtaneghminikegnguq ellnganguq legan nunakiighwaghaqelghii, saaqelghii kayaalinginaghaqelghii.

Elngaatall qevuulluni ellpeknganaqaqelghii sanayukangatni.
Naqamnguq, qalighhaagni kafsagtaghnaninghegkeni avangiitaqluni.
Legan'nguq qalighhaagni kafsagtaghaqaak ellnga uniighnaqaqelghii, qevuutepiglluni iwernga esteqaqelghii, teghhumanaqaqelghii wata.

Taagken aghnalqwaaghhaam pimakanga, "Kii aghnaghllagmi whani, aghtughamken seghleghllaguuten elngaatall iknaquten.
Whanga aanvikamken kayusighnaaluten neqangisalghiisi.
Enta tawani utaqiigi un'gavek saghnayaannaqamken." 

Naagunguq legan aga atghaghtuq taan'gavek taluqaghlluni qalmesat awatangitnun.
Naqamllu mulupagpenani ukanguq aliightuq.

Kaasalghiiminguq kenighhani imighllagluku.
Pimakanga, "Enta kenighhaan." Keneghmini aghnasqughhwaam keniinun katagumakangi.

Esghaghyaqminiki, elqwaaq, tepaq, uupa allaaghiinaq.
Llaaghanwhanguq neghegkat.
Siingenllunguq pillghughulluki neqengegkat.

Tawaten ungipamsugumaluku tagitugrugmi agluk allgeghtuk.
Piinkut whaa, "Esghapagtekek agluk ayemnnaqagka."
 
Ayveghem aglukek tamaaken tugulukek napaghtaak.
Taagken tazingapighqaaghluni uyghagmeng tugulluni agluk milughyaqminikek unaklukek agluk ayemkaghaak.
Agallu agluk akuuraallutek aglum qukakek ghevuk.
Suna araqrugta, "Aagluk ayemtagkaa."
 
Ayumighnguq ellngit tawaten naghaaqayudet.
Akuuraallutegnguq agluk ghevaqelghiik llaaghan.

Taananguuq taawa Singaaweteghllagem ungipamsuga.
Talwa salin quyngighqwaaghet nelillghilluki.
Ellngitanguq Sivungaq neliyuwhaaqaqaat.
Kuug'ghegkenka Mayukaankuk, Amagunkuk, Piinteghlam ighneghqek.

