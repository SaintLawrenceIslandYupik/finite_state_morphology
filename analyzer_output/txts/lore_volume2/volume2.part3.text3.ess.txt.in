Kaavam Anglinaqellgha 
Kaavam Apellgha 

Sikneq
Sikneghmi tesamani qafsinaneng akuuraghaqaqa qazigyaq, whaten iiwleng pigpenaan, ayumiqullghet ataasit.
Uwalighneghmeng taawegken Esneghagni.
Nalluqanga, angyengestalgulghiinga.

Ilutmun maaqek uughqaghtat allgeqestat.
Negillghek whaangiighhaaghllutek kenlekek, uksaapagmi whaten, ilutmun tungyuuk maaqeghllagek.

Unakluki upagaghlluki tugunaqinaamaluki, taakwavek maallgaghhneghminiki teghluwaghtaqluki.
Tawatennaaghsinga.
Naqam unangeghllak, qayughllak uyguteghllak.
Uun'ggun aalghii sanguluku.

Tawatenginaanaqngama, angalqatanka ilemlluki ketqaghllunga, kaalluki tawavengiighhaq angallqatameng, nekregilngunga, angalqataghaghtaqanka.
Legan taakwavek, enraq yakughnaqaniq, kagsaataqegkanganga laaghanun.
Whaangiighhaq negillghem kenlekek.
Aghvinlek tuguqaghtaqa.
Ilanga aga teghluwaghtaqanga, whanikwaaqaa iiwen, siqineq tevighyaghtuq.
Guutngwaaqaagunga iwerngaqun whanikwaa.

Unaami uughqaghtaat kaateghllagumalghiit.
Teskiwani Umeyaalagni, qenu anuqngunani pugleghmeng pilghii amsanaq.

Sangwaa kagpesqwaaq, nallukeghllaghngaamki suflugam qepghallghi, piyukellemtun lliighhnaqaqa.
Kingunga walamnaagataghaghaqa nakeghsaatanga.
Pinighyalghii apeghiiqaq.
Naakghiitesteghllagaqa, ukatghutaghllak.

Teskiwavek (nutaan unangeghraavyiighyagutaqunga) kaasalghiinga taawa, aghneghupaagumaan, uksaaghmi, nuugaqeftuq kiiwhken elngaatall.

Whaangiighhaaghhneghata guunnemki, ukatghuteghllagluki.
Ii guusalghiinga.
Unangegpenanga seghleghhalek ghhuughhaanka siknayagutanka.

Nuugllak unilluku quugmeng qerngughtiyalghiinga, ghhuughmeng siknayagutem.
Teghigluget esgha repall qungeghrugi aliighaqut qenughhaghavleghaghmi maalkam angtalanganeng.
Iwerngaqun, aglanemni legan guutaqunga.
"Sangami tawateta." 

Awavaqaaqun nuulghii piisutaghaghluku guusaqegka leganqun.
Tugunaanghilkegka amsanaghqwaakanga.
Entaqun kiiwnanga walamnaapagem ukatghutatughqwaasteghllakaqa.
Taawa mataawikaagunga.

Sivungaq 
Maanallu Sivungaq nuugtuyalghii.
Uksumi tuvaq reghighhneghmini nuulepiguuq, unangnapigsaghtuq, maaten avangiitaa.
Aghsaan nuupagiitaa.

Tawaten malleglutek mengunani kiyaghtuq.
Raaquq taana esavghaturaaghinaq.
Kelengakaqegkefut.
Tuumllugllak, angyalqusighllak.
Ii, inwa walguyaaggaghmun, qikmiillu iknaqelgaqat.

Aa, maghyaghqughaqegkanginkut walguyaagluni.
"Puughtilghiit tamaakut angwaaghutmeng anawaaqluki!" Amenam legan anawaaqegkeput.
Esnevaghaqukut legan nuugaqut.
Kayagtaqegkanginkut amsakellghinaaneng, nuugtunghani.

Qafsina unakluku, tamaani igleqaqwaaqelghii, llaaghanwha ilangakun maklagtaqelghii qavaghsimeng.
Llaaghanwha legan taakwegkut seggelleghllaget uteghmun itagnaghaqut.
Angyallqusighllak, qikmiillu iknaqelghiit.

Nuugtupigsaghtuq.
Sangami maaten nuupagiitagu.
Leveklugllagem saam teghha sakuslugtughqwaam saam.

Maana Sivungaq natetulanga nallukngwaaqegka.
Sikneghmetaqelghiinga quunpeng unangseghwaaghmun lliighngaan.
Uksughhiinaghmi.
Uksaaghem unangseghwaagha nallukngwaaghaqa.

Qineghpeghwaaghaqelghiinga liigilliighyama.
Naten lliinghani, uksaapakestanghani, ayveq ukavek esghaqaqutughhneghatgu.
Kaana ayveghiigatuq kiwalighneqaniq.
Neghniighvigllak, quunpeng ayvelek, qantaaghantuq kana.

Whaa tagtalmi esghaallaaghnanightunga.
Qantaghantuq, aghuliitaaghllak.
Esghaallaaghnanightunga.
Nallukegkegka natetulanga, maansimangitunga, Sikneghmetkanga.

Pugughileghmeng kenqigllaaghpenanga tesamani tagiinga maavek.
Taawa tagiikut Pugughileghmeng.
Sivulighpigaalutung, (Anaghayaankut quyngighqwaaghet maanlenguut), Waallallu tagitiinkung Imingatem.
Waalla taana Kiyalighaghmiinguyalghii.

Taakwagun, qamiyet malghugneghet, Waalla qamuqluku.
Qikmighhaat pinighwaaghet, naten kenqigllaaghpenanga, entaqun qavaghaqlunga.
Naten tawaten, wallu Kangighmiinun kaatesta.
Anaghayaaq quyngilegti.
Taawa quyngii qateghrakegtaghllak.
Sangwaak qamiyelluugpagek, natetak, aghqestaapiguuk.
Iwhanitwha qamislilqenghitatkek Lapland-eghmiit.

Aa, unuwaa mamlegtaa.
Ii naayghaghrugllak whaa Qigugmi angqaperukegllak.
Whaa tagtalmi liisimakngwaaghpetaqa.
Uugnaqun Naayghaghpawuniiqegkangat.
Taana, tawani ima esghalqa.

Unulqusiq tagiikut, naten uyatutkaa, kenqigllaallghitaqa.
Naakek taakuk qimugsik aviituk.
Mengyaakenghitagput.

Kaalluni legan quyngini pegtaa.
Taawa alla saaghwani quyngilguftuq.
Whaangiighhaq petugluni, mangtegham ingakaghaani, ukum Qemim ukakaghaani.

Taawa Sivungamun lliightuq.
Imegyuutemllu angayuqii, Sipelankut, Nungugenkut, whangkuta, estamagneghuftuq mangteghaq.
Mangteghapiggaat, whangkutallu, Imegyuutemllu angayuqii, Nungugenkutlu tanpeghhaat.
Taakut Sipelankut entaqun log house-nguniiqegkangit.

Qaamkut minglengi unaghsit, Sivuqam mangteghaatun.
Iwernga maanangilnguut, unaghsitqun nuugtuuteghllagluteng, whaten roof-emsiilget.
Tanpeghmeng roof-elighluteng.

Tuumllugllaak aghpumlaghllak.
Maatenqun tuumlluggnaniqanga, aghpumlangiiskanga.
Entaqun anuqetughtekanga.
Tamaaniqun aghpumlangulghii quunpeghllak.
Anigu temngi tekiteghllak, mangteghat nuvukruggii, anigughllak.

Umegneghughhneghminigu taagken, ii entaqun qaamtaqaa, tamaana tengteghllaneghminigu.

Aay, ayveghalghiitlu whaangiighhaawaqut.
Unaanginaakun naken qamut whaa.
Neghsaghtumaghmiwha ayuqsanghita, esghaghhuqun kanani tekeghaani kana eftughuutaqut awen.
Kellmigtellghilnguunga nallukegkenka, entaqun luughegni.

Tawaten kumlaaghqelluni, Inuunkuk kinkuk, Nunguwaallu, Uvingwaallu, quyngimeng taslughwaghlutek kiiwhken tagiiqeftuk qamiyngik usiluteng.
Kaatusaqmegneki, neghsat igughqwaakat paseghaghllaget.
Entaqun ighivgaq unangluteng, naten aqfaquumiit, qazigyaghpaghqut naken piitgu.
Quyngit taslughameng tagiiqeftut Uvingwaallu, Nunguwaallu, Inuughuuq iitek aallgha.
Qazigyapagllagsugnitutlu aangepigtut, enraq sikughnagllagluteng ayuqut.

Kukulek 
Kukulek teskiwna maaken esghaqaaluni, legan napaqam uliwaaghluni ayuquq.
Qeghaghllak, sanguut.
Qeghaghtupigtuq ulleghaatellghilluni.

Angyameng teskiwavek, mangteghangllaghnaqet, mangteghavyiighhaq sangwaa.
Taakwegken esnemeng unaghsimeng angyakun usiikut, usiightukut.
Maligsaaghyuneghtuqanga palaghmeteghngaaghma.

Yaavuqughtekluki Imingatenkut, entaqun Meghyuunkut, Waaghyinkut, kinkut Petgenghhaankut.
Esneghruwhaakun angyapigkun yaavuqumeng.

Teskiwani Kukulgem kangighaani, whaa maaten liigiksaqegka, kangighaakun tamlakaghluteng saat piyutaaghutut, uqlightat wallu.
Tamaa nenglulluget natangi ifkaghaqluteng naqam neftegngaaqluteng.
Mengeghllagluteng qaamnangi.
Yugem naasqulghutangi tamaa.

Ii tanpeghhaghaaq sangwaa tamaa.
Angyat tamaa ulpigaghtaghtaqluteng, ayemqughaqluteng.
Amilwaaqluteng, sangllaqaghllapestaaq, pelungighllak, saagrukegllak.

Maaten kiwa qetellghughsimaaq.
Seghleghwaaghuuq.
Tawani entaqun yugiiteghllagmi, samaaq, tuqulaghaasimaaq.
Sanqun tamaa nengluni.
Yuvghiighwaaghyaqumta entaqun sakuslugllak sama.
Enraqlu tamaani llangaqa unayaghaqiigatesugnitut.

Taawaa unaghsimeng usiighluteng, keputaqluteng.
Taakwnanga puygaaqegkegka natetulanga, naqam natanga neqamikaqanka.

Uughqani Samani 
Tagtalmii ii naten imani ayumiqulleq atuqluku maani, llangaqa mulupagpenani, aglaghtukut Pugughileghmun.
Taakunii, angayuqaagka taakuk, apagkaa, liillghiinga angayuqaqlukek taakuk.
Aglaghtukut Pugughileghmun.
Tamaani kiigiinkut, upenghaghaa, salin kenqigllaallghilnguunga.

Tagtalmii kiigaqaallu, Anaghayaankut suna taakut, angyapigkun.
Anaghayaankut, Imingatenkut, kinangaawa Waaghyingwaallu Estegraawallu, taanallu naaghllaka, kaatut qamaglluteng.

Tamaantekullaalutaang ketukut.
Napaqaghhaam qikmit quutqughutii Kangiinun kiwavek.
Taakut Pugughileghmelnguut Agaankutlu, Anawutaankutlu malghugneghet.

Tawaten tevluta entaqun.
Maaten liisalghiinga, Tapghaaghaghqun, iiwen siqineq tevighyaghtuughaquq tamlagtukut.

Napaqaghhaq Kangiineng taagken uteghtuq.
Qikmit itghaaskangi.
Tamaantekullaalutaa, iqallugput awen unakaghput.
Kii awen Sikneq nagaqutughtaqaa.
Sikneq quunpeng qaanghitnun lliightuq.
Arekull Sikneghmun aglaawaqeftukut.

Ii ii, qenwatlu igleghtukut.
Tawaten tekeghalghunqun taakwna, naagu Sikneq.
Ii atiqusatughllaataghaat.

Sungaghyuggalek kanaa pengugulluni, Sikneghunaqelleqeftuq.
Taawaa ketmiighfigkaghput, Esneghaghpaaguftuk ateghqek.
Qateghllutek inga.
Esnegham keluteghlluwaaghani tapghami taakwani, kelutmiighllutek Esneghaghpaaguftuk.
Naayvamun whavek kanaken esneghagneng esneghak.

Ii ii, nuugetwha tamaa esghaqaghaqaput, naayvami.
Tazingkuk kaasaghtughyaqegput uugteghllaglutek qateghraagllutek, neghsapigpaghqughllak.
Temngi qenaaghqun uuglluteng naayvam esnengakun, kii.
Guunneghitiit avelghaghiit.

Kii ii, taakwagun aningughluta, allakaghmi Sikneq naayvalgulghii.
Atghaghtukut, ii aghqiitaghaghtuuq imani.
Nuuk tamaana, qawaagllaak, samseghhaghaaghmeng.
Arekull aglekesegaawaqeftut.
Samseghhaghaqngwaaghaqanka.

Kii, teskanavek kaasaghtughyalghiikut, qagit un'ga, Esneghak reghighqellutek, ayemaqut kana.
Qawaagllaguftuq, neghsaghllak.

Ii legan suqsughhalek neghsat qimagaqut naken.
Unangnaqmun waakenghitut kaannaqinaghtut.
Enraqlu nakevleghaghmeng anuqa ayuquq.
 
Tamlagluta nenglullulghuteghllaget kii taakwaa.
Sungaghyugutaqelghiit esghaqanka, kaa siqluwalghunqun taakwna kelutemnni.

Taagken tent-taluteng, uqlighsaghnaqut ingavek.
Angyapiklu esnevaannaqaat.
Ineghqughwaghwaaghlunga nuyaaghqiinayukama, legan aga uyavaghqaaghtut, kingungitneng, ighsakinghegkeni yaagaghtaqlunga.
Ii naqam riistuniqumaghma aghyuughnayukangatnga.
Qikmighaghestun entaqun maligsaaghnaqelghiistun.

Guullutek, upaghqaghtaqlutek Tutmatelgenkuk, Anaghayaankuk.
Tagsighaagnengallu esghaghlunga.
Taawa nuugaqeftuq, ilutmun maaqeghllaaguftuk.
Legan guullutek unakluki upaghqaghtaqluki.
Iwerngaqun whanikwaa tagiikut.

Taanaa nengluvyiiq sangwaa, Sipelam entaqun nekeftekaqlaataghaa.
Pinighsaghluku tawannaqnguftukut arekull.
Taana nayuqaghput.
Nevulighaat qaaynga, nevulguftuq nutem.

Egllullgaaftuqlu taawa naagu suflugmeng ivaghnaghhaq.
Tamaa copper-et, legan taakwavek suqlughlluki, wayameng sameng, wayaghtuftuqlu copper-meng tamaa.
Sufluget taaqiit.

Arekull Balena-m nalighneghaneng makreghqullghuftut.
Angyaghpagem taam aghqitaghitkam.
Taawa tesamani tepluni angyaghpallugem ingluvingha.
Taawa quuguluni qalqalimaqulleghtuftuq.
Quukluku taana.
Tamaa telaanangam sangi, napaghyii sanighyaghwaaghi.

Ikiqun quyngighqwaaghet angaghquqaqeftiit.
Siipneghit kepughiit taakut.
Taakepigtaqut pengiiwaqutlu entaqun quukaqaput, llaagi savikenghaaghllagmeng siteghtaqluteng.

Sikneghmun lliighusighput taana, natungaawa ayumiqulleq.
Agaten paninang aviitqaghtaqlunga, puygaaqlunga naten.

Kaviighniightaagukut, enraqlu tamaani kaviq, kaviighniighem tanqii qelpellgha avangilnguq, taaqellgha kenlengllallghilnguq.
Alngunak entaqun legan siifqaq aniguvzeghanghani.
Tekeghaaneng akmaghqukaqaa kaviiq Tutmatelgem.

Qafsin'gughhneghminigu kaviingelleni, kaviighniighyugnanighaquq kenlelguuq, taaqaquq.
Uglaghllagluku kaviingigatuq.
Entaqun kaviivluugsaqlegestun taaqaquq.

Taagken kenlekluku, ataasighhaq ayumiqulleq avelghaghpenaamta aglaperewaaghllak.
Tawani nani August-mi, ilangakun July naangaghesnanghani, wallu July-mi paninang July-nguluku aglaghaqelghiikut.

Uksaaqaniiluku aqfaaqiinkut Anaghayaam qimugsimeng.
Teftiighaqukut Ayvigteghqun taakwagun.
Legan ayumiinneghinkut tevaqukut.
Tagtalmii, wetku quyngiq apeghiinghani aglaghyagutukut.
Corral-munqun kanaghtaqegkangat.
Corral-miqun tuqutiighyagullghiit, ilangillu Qitnegmi.
Taam wetku kingunganeng aglaghaqukut.

Siingenllu ivenruun allgelghii.
Ii, ii, qimugsimeng angaghqughaqukut Tevngani.
Qenwat qikmighhaput nengenghighwaaghaqut.
Iitek taawani Kangiini muluughaqukut.

Teveqaghhnemtaa taawa qimugsilleghput kayaaliqaghtaquq.
Sivulighmi tamaani piyaaghsuwhaallemnni ukamameng, ukamaperuwaaq qikmitgun.
Ukamaghaataghtunga whangallu qikmitgun.
Tenmaawilunga, meghnupagnanighlunga.

Iitek qikmighhaat, angyaghhaat repall qukfighutestaqiit.
Ivenrustun tawaten teghiightineghmeggni, repall angyaghhaat iptagtaghaghluteng.
Enraqlu angyengestameng quunpeng qamughalwaaqelghiit.

Sivukluta Tapghaaghastaghhinaghqun.
Elngaatall iqallugtaqukut, qupneghmeng kiyang.

Tagtalmii ii Pugughileghmiit katelghaataqut iqallugyat.
Agaankutlu, Anagutaankutlu, kiwaliqutaghluteng.
Aghvightegnekun taaggun Agaankut.
Anagutaghhaanut taakut, Aghtuqaayagenkutlu Kisiimi.
Nasiqaghtaqut aga piiwaghtuutaqut tamaantelqinaghluteng.

Temkeruullu taana, teftiiqughllak.
Quunpeng teftiiqughllaget Temkeruunkut.
Ilangakun sivungiighhamnni, kingumnneng ilangakun.
Tamaagunllu whaa ilangakun tamlagaqut.
Qagumun quunpeng mayughaqut.

Quyngighqwaaghet salin ikayughtelguluteng sanguniiqegkangitneng Lapland-eghmiineng nelikaqaat ukagun kiwalighneghakun.
Qaguq taana kingurugllamnneng mangteghaliqaqaat.
Qafsinagneghet mangteghat tawansaghtut.
Sipelankut, Pinaayankut, Unmeggaankut, Pangawyinkutlu.
Taanaa government-mun pikniiqaat entaqun apeghtughistengita nayaat.
Angumakenghitanka nallukanka.

Sakmavek piiwaamiita Walangankut, mulumiita.
Tawani piiwalleghpesi kenlengani guygut allgeghqughiit.
Kiigaa legan qakughiit.
Sangaawa 1925-1926-mi.
Taakwani nani 1924-1925-mi.
Ilangitawha qaga neqamikenghitatki.

Ataasikun taanegkut ketliit, pingayuneng inglulek mangteghaq qaakaat.
Taam telanangameng ayuqelghiim, Holmes-nguniiqegkangita.

Aleghquusit allgenghhat, maakutqun ken'gaghtat.
Tamaawun lipeghsaghat.
Sangwaa teacher-ngiighhaq amsakaghtaghhaq, entaqun seghleghlluggaaghtekaq ken'gaghtakun.
Scupholm-nguftuq taawa aleghquusikun sukaghllaguuq.

Taana telaananga upenghayaghapiguluku Holmes, Buckland-nguniiqegkangat umiilga, ighnegha John.

Telaanangameng, akilpegaamaghmi.
Kaviighmeng tukfightuumaghmi, sameng tugutmeng.

Kaviighniilleq 
Nalighni taakwani ayumiqulleghni kaviiq akitupigtuq.
Akitulleghpigaat saam $60-mun kaatqaghlluteng.
Qenghaghtut tamaakut entaqun $100 siipngaan wallu $75.

Tamaani unangsaghyagusimaghma, kaviighniightengughsimaghma akitughqaagaa.
Kii kaviighet pinaqsuwhaalghiini unakneghllugulaataamaat.
Iitek kaviighniighpaghqwaaqsalghiinga mekelghiighhaalunga, nagun aagaqat.

Tagtalmi liitemllu saam piitkegsimllu.
Tawaten kaviighniighaatalleghmi, ayumiqullghem ilangani kaviipagilluni, ilangakun kaviighyagllagaqluni.

Maaten katam iigsaghaatallghestun, kaviighniighuteghllak, ii kaviighniighutaquq.
Kaviingnaquteperewaaghllak, katam maaten tugutluggnaqeghllallemtestun.
Amenam maligunnaqaqsalghiinga kaviighniighmun, taawa uqengeghmetaqelghiinga.

Aghulaquutaquq elngaatall, kiipaghqenghani, kaviighniighyaanneqegsaataquq.
Uuvganeng yataaghqesaataquq.
Aghneghtunghani uteghnightuutaqluni.
Kinguvaqun iwerngaqun, tanqii unkuseniighem umellghanun kenlanga, ikullemnnun kenlanga.
Takestaapiggaayaghtuq.
November-meng legan February naangellghanun.

Sangan tawaten siifqallghem ag'ghillgilliiqellgha takestaaghhaq maaten qemall seghleghllaguuq.
November first-meng April-mun taakwavek.
Unkuseniighnaniillghiillu.

Nanuq 
Uuvganeng entaqun nanughtuuq.
Tumemeng quunpeng, aywaayanghani tawaten tumeliqeghllagaqut.
Maaten snow machine-engyalghiimeng sukalluku nanuq qerngughtekangat.
Uuvganeng nanughtuuq, nanuum tumeliqaqut, nanughaghaqut awen.

Nanughaghaataghtunga.
Ataasimeng tesamani, naqam tumeliqeghllak, aviitngwaaghtut.
Tuumlluku qituk aangepigtuq, tuumlluku qimugsimeng tumeyagllak nanughllak entaqun.
Esghaasigatunga.

Qituk maani qineghpeghwaaghutkun esghaatunga.
Naqam tumet tamaa esghaategpenanga.
Tuumtivaghqughllaak.
Aywaanun tevyaghtunemni uteghtaqlunga.
Aga aywaan esnenga aliinemkun uteghtaqunga tesamavek.

Tawaten alla esgha tuumlluku taana, qanlengunisimaa.
Anuqem, nuugtem, qiivumalghii.
Nanumeng esghaasigalnguunga, aay amsakaghtaq.
Tuqusaqegka nanughrukutaaghllak, uqigllak pegnem neveghtekaqaqa.
Wiin neveghneghlliqluku, llaaghinaan saagrukegtuq.

Tuma awen esghaqaqsaghaqa, temanganeng esghaategpenanga.
Qituk maaken qineghpeghwaaghutkun esghaateqaghllunga maani enraq yulguftuq.
Amaangamnguq pikeftaa.
Esghaateqaghtekaayaghtunga enraq yulguftuq.

Taana ama esghaghluku, ama qituk qineghpeghwaaghutkun, Sikneghmi.
Qaayaam aga takwaaqeftaa.
Nutemllu tughwaaghumakanga.
Snow machine-em nanuq aghtuqnanightestaa.

Paninang esghaannaqaghtaqunga, aviitngwaaghtut.
Naqam satun aay whateghlluwaaq.
Taakut esghaghaataqanka, meghmelnguqlu un'gani, paaggunllu esghaqaqa.
Whateghlluwaaq legan gginaqulluki nallunaghhiitut.
Aallgha liigikngwaaghluku, aallgha liigiklaaghpenaan ukawungiighhaq maaqutestekestalghii.

Salngagkwaaghunilukek yeghlegi, aangepigtuq neghniimsugllak entaqun maaquskanga iighwilngwaaghhaghmi kezemtaghllak taana.
Naqam naatka elpegyuk.

Ungipaataqa, "Salngawhkaaghllagek taaga maaqutaqaak." 

"Ii nanuunghita?" 

Qineghneqigsaqegka aviituq.

Pugughileghmi ungipaatanka, "Entaqun sangwaa nanuuwallu, uugtengwaallu analghwaaghhaghni." 
Yugniilqwaam ellminunllu esghaamanii.
Egtugyugem piluta esghaghnaqsaqefut aviituq, avangituq.
Waaknanightukut, tagiikut.

Legan igleqaghtukut, Aghnangiighaam uugsimalghii kiiwhun kingumnneng, uyavaghtestegpenaamta.
"Yugkamegteggunqun piniiqegkangit." 
