SANQUTET AYVEGHNIIGHMUN
Qavalghaam Apellgha

Sanqutet tamaakut unangniighusiigut teghigmun un'gani kelliini.
Taakunguut awataghpaget, tapghaat, uun'ghat, tuugkaat.
Qerngaghmeng atillghi "sanqutet".
Angyami atut allakaniigut sikugni atuneng.

Uun'ghat unaghsiigut aghvinlek itegaq tagtatkelghiit angqaperugtekat iiggmeng tuguyaghqaaluki.
Iqugani tugeghmeng atelget naangqut nuvugyugtekat uugnangi peqiglluteng nemghutkat.
Taakut tuug'ghet sikum umutalnganun esghaasiigut.
Un'gani sikugni atupiguus tamaakut.

Enkaam uun'gham inglungan iqugani, aatghi iquuyat, tuugkalighviget.
Ama tugutet peqiglluteng nemqat suqaghmeng kelevngwaaqameng.
Iquuyam uugnangi kepneqegtat qukii igarutaallelget giimamun nekegfiget.

Taakut giimat kilgaanlenguut tapghaghhaghmeng nuuvluteng qukamegteggun ayuqut.
Tapghii uun'ghakun nemghutkat naten entaqun three inches tagkalghiit, iqugi nuvugyuglluteng ayuqut.
Inglungi iquuyakun aatestekayuget, inglungi tuugkakun aatestekayuget.
Aatesleghiini giimam tapghii nengqengngwaaghaqut.
Wetku naghullgullghiini ilefkaghaghtekayuget.

Taakut giimam tapghii atelguut aaghsimeng.
Enkaam taam aaghsim uun'ghamun nemellghem siipneghi taakeghpaggaat ama atuugut, aatqii qaluukut.

Taakut tuugkam nuvugi savigtalget, inglungi igarutaaqat giimam inglungan nuvuga iteghyaghqaaluku tawavek.
Enkaam taagken tuugkaam kiwakaghaanilnguq tapghaq taana tuugkaam uyaataa, ukimallghakun nuuvutkaq aatgha tukaghsiighuuq.
En'ngatall taana tukaghsiighmun uyiiq qillghunnaqegkuni, qapruutnguuq aatgha.
Tapgham uygutellghatun ayuqut taawanginaq maalghuneng nuuvulluteng.

Tukaghsiighem amalleqa uygutellghi taakut estullughqughluteng kipullegmun piyaghqat.
Sanqutet ulimakumeng tuugkaq aatesluku nenglluku uteghmun aaghsikun nuuvulluku.
Enkaam taagken qaluukumeng uyiiq awatghulluku aaghsikun taana nuuvulluku ataasimeng nusugteqighluku qillghusaghqaq.
Aga ayvegh naghulkuni uun'ghaq aga mayughyaghqaq uyiighmeteghngaaghmi pugleghyaghqaq naran'ghilnguq nuqutuqaq.
Taawa taakunguut ayveghniighusit sanqutet. 

Taakut giimat naflluugut, ayveghmun iitqaghtekuni tuugkaq, una uun'ghaq uulquni aga itemyaghqaq.

Enkaamam qaaghi, taakut nuvukrugmelnguut qilleghneghhaat estullugneghuut aatghi.
Taaggun iqukrugikun ukilluki nuuvulluki nenglluki, eggmaghluki, taakut iqukrugi qilleghtepigmeng qilleghsaghqat.
Estullugneghuut aatghi.

Kiiwhkut kangiigut, kangightemmeng aatqut.
Enkaam taagken, tuugkam kiwakaghaanilnguq tapghaq taana tuugkam uyaataa, tuugkaatqun ukimallelget, taaggun tapghaghhaat nuuvulluki, tukaghsiighuut aatghi.
