AQELLQAGHNIIQ
Apangaluum Apellgha

Neghighluku sangwaat yuget naken kaanneghata maakumiingunghilnguut aqelqat.
Sivuqam igleghneghani tamaakut aqelqat kaanneghata nanghiighyaghqaawaqelghiit, iknaqetulngi, sukatulngi.
Kiyang Ungazimeng pamaken pangeghtat pinghata, taakunguut aqelqaghniighyugaqegkangit, tamanganun pagsinganalghiit.

Tawani tanqimi Pinaghvigmi nalighmeng tuunglighhaani Angutughvigmi paangghet kaanneghata pamaken angyat, ilangakun family-tuumaghmeng.
Kiyang akilpegaghnalutengllu, pirughhnaluteng pangeghtaqelghiit.

Iwernga taananguuq aangelghii aqelqaghniilleq, talwa ilangakun aqelqat neghestegpenaki piinliqayuk.
Tawaten piinliqayuk, yuuk maakumii ayaviightuumaghmi qellineghmun esnevaghaquq.
Tawaten yugmeng esghhaanneghmeggni liigikaqaat sanaqutanga.  

Aqfaqughvigmi uzivgaghaquq, nulangllameng atelek.
Kina alngunak yuuk ateghaataquq aqfaquq piinlinghani.
Nukalpigaq iingunaghmi avelghaghyaghqaanghilnguq tawavek.
Siivanlleghet iiskughtiiqut kina avelghaghnayukan.
Kina nukalpigaq avelghaquni repall kayngunalgii.

Tawani aqfaquullghiit nulaghllaneghmeggni sukaaghsimaghmeng lliighaqut.
Paghyulghii tunuvaamaghmi, qenwat qafsin'ggaaghtaqut.
Paghyughtuulluni tunuvaghtuunneghani taana paghyuneghlluk kayaalqiigaquq.

Sivuqaq qamaglluni pagsingaaquq tawani, qellineghmun tagilaghaateghlagaquq aqelqaghniighmun esghapagyaataquq ingluksuugullghiimeng.
Aqelqat aqelqaghniighaqiit, naliit piniitangi.

Aqfaqum kingunganeng yuuk atkugwighluni atghaghaquq qukaanun aqfaqughvigem.
Peghleghlluni utaqiigaquq teskanani.
Taana tughumghameng atelek.
Ungazighmiitlu maakumiitlu ateghtiiraaghutaqut, iqunneghisteng tunuvaghaqluteng.
Qenwat iknaqellghet siiptaqut taawa taana kina ateghtangiinneghmini kayaalqiigaquq.
Neqamikellemni maakumiin'nguq kayaalqesigatut.

Aqfaqumi tamaakut sukaaghikat, paghyuneghlluget kayaalqiikayuget.
Ama tughumghatmi, iknaqelghiit, tughumghallget yugiqengegkayuget.

Taam aqelqaghniighem kingungiighhaaneng teghignalleq piinliqayuk kalleghta, atuqlu.
Sangwaa puygaaghlluku tamaghhaghmi teghigniqutaquq tawani.
