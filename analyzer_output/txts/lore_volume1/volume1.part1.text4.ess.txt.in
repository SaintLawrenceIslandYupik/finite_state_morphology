SIVUQAM KIYAGHTAALLGHA 1930-NI
Akulkim Apellgha

Tamaani usiisteghllagem kiinghani saghya kaatutkayuwa.
Ataasighhaghmeng kaatkayuk, enkaam ayumiqulleghmun saghya naamasnaqaqegkangat.

Natu esnaq qaginginneghani taakwani usingighaqluni.
Paamggun naalkun, saamggun uughqakun, ilangakun, kiyang uksaaghmi, amagun Tevleghagnekun, ilangakun Uuyneghqunllu usingiqayuk uukna qagitunghani.

Angyaghwaaghqun saghya angyaghpagmeng angaghqughaqelghii.
Estamagneghet drum-et usikegkayugi enkaam tapghameng qaamqaghlluki yuget uglaalluki sayugaqluki, enkaam quutmeng ullghitaghtaghluki tunuvaghaqluki.  

Elngaatall tamaghaghmi Sivuqam yuga, aghnaa qepghaatkayuk tawani.
Taghnughhaqulluni talwa akmaghqutkayuk.
Saghya kiyang akmagluku nemun atghaatkayuk, ilangi qimugsimeng.  

Drum-a tamaana ullghitaghtaghluku atghaataqaat kenlanga naangellghanun.
Tractor-ngilluku tawaten ayuqegkaaguq kenlanga taakuk Kleet-Trac-meng atelgek tractor-ek, D-2-uustun ayuqelghiik kaatellghegkenun.
Maligullutek BIA-em igaghvigkaanun kaatuk, igaghvik ulimanaqaqngan.

Enkaam pillugaaluku World War II-mi taakut Siighmiit (CAA housing) nekeftekaagut.
Tamaani uglalghii maakumii qepghaatkaaguq akileghtusaqluku seventy cents an hour.

Tamaani nalugviksuwhaaq ulimakaqaat sunameng tangeghtuqameng angaghquutaqluku taakwegken nenglullugneng wheel barrow-kun.
Taakwantuq akilighneghitni Qaygeghtaankut taagavek akimun.
Iwernga taam sivungani qafsinagneq tengegkayuk kaatkaaguq maavek salin nalugvigilluku, mekestaaghhaat tengegkayuget.

Otto William Geist-tenkut ilangillu archeologist-et tagitiit sivuliit tengegkayuget.
Taana tengegkayuksugaaq qesugnalleghpigaakaaguq tamaani.
Iingunaghhaghmi Sivuqaq pagsingakaaguq tawani tengegkayisuggaalleghmi allaghlluggaghyugem saam legreyugem.

Sivungani taam tengegkayugilluku mail-a, sangwaa lipeghsaghaq akmavek wetku ayumiqun angyaghpinneghani kaatkayuguyalghii.
Taagken tengegkayisagulluni kiyang uksumi naayvaq ayugin'ghani kaataghtekayuget.
Taagagunllu qaasqam qaayngakun kiigmi nalugaataqaagut.
Maaten whaa nalugvimteggun nalugyagutut.
Kiigmi meghqun nalukayuget, army-t pingit, naayvakun nalugaataqaagut.

Pillugami tamaani maakumiitlu Alaska Territorial Guard-ngughquuteghllakaagut.
Governor Gruening-inkut, Major "Muktuk" Marston-enkut ilalighlutek tagiik piinlighinalutek ATG-meng maani.
Enkaam kingunganeng taam peghqiggsaghtestiyat, army-t yugit, tagiit maavek.

Mr. Daugherty, taana igaghta maani, major-ngukaq Sivuqam company-ngani.
Kuzaata taana captain-ngughtuq Sivuqam mayor-nga.
Taakut Apetekinkut, Walangankut, Uughqaghmiinkut, Nuugnatenkut lieutenant-ngughquutut, Sivuqam council member-ngi.
Enkaam, Kanuggaq taana first sergeant-kelluku.
Sergeant-tet, corporal-let, ilangi kinkut puygaanka aatghit Tundra Army-t, nalighmeng sigutngillu iiyngillu army-m.
Sivuqam yugpaga, nukalpigaa ilaaquutuq army-nun tamaani.

Taagken, taam kingunganeng, July, l949-mi, Alaska Army National Guard-et piinlightut.
Nukalpigaq kiyang tawani piinlilleghmi ilaaquuteghllakaaguq.

CAA-t sivuliq mangteghaghqaat qamughtughhaam, aatgha Bozo, tagitkaqaa maavek barge-ekun.
Saghya barge-melnguq, Sivuqam yugan qamaglluku usingiqaqaa two hours-mi.
June-mi taana qamughtughhaq kaatkaaguq maavek.  

Aga mangteghat nekefqughnaaqumiita pikaqiit.
Enkaam apeghighteghyata, eslaniightengit yuget tagilaghaatut ilangillu qepghaghtem akmaken.
Tamaani nutaan esghaatukut esghiigalkemnneng, eslaniightet qepghaasiit, taakuklu trackor-eghllagek, D-7-nek.

Nalugvingllaghtut taagken steel mat-meng taakwagun maaten nalugvimteggun.
Weni tengegkayuklu kaataghsagutuq.
Mail-engyaagutuukutlu utaaqiighllagpenaamta.
Enkaam taam kingunganeng mululuni nalugvikegsaghtut.
Steel mat-a makreghqughluku, asphalt-meng simighaat.  

Taakunguut Morrison-Knudsen-nenkut contract-teghikat tawavek nalugvingllamun.
Taagken taaqellghan kingunganeng, tengegkayugem tagillgha akwaangiqaaguq maavek.

Talwa salin nalugvigilluku Mirrow Air Service-enkut tagikayuguyaghtut.
Pillugaalukullu tamaani, John Cross saghyameng tagitkaaguq ataasimeng veghaqelghiikun, meghqun nalukayugkun.
Amalleqa army-t tengegkayugit tagiighaataqaagut uksumi, talwa maakut, B-29-et.

Sivuliit schedule-leluteng tagiyagutkat Wien-esenkunquut, taagken Alaskan-kut, enkaam Munz-enkut. 
Tawatetuq tengegkayugem uglaaghillgha tazimken.
