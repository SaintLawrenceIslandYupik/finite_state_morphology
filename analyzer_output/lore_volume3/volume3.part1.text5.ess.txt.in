Pugughilghem Paneghaatellgha 
Ukumam Apellgha 
Anagutaam taana ungipamsukegkanga paneghaateghllak.
Talwa ellnga nukalpigaaluku, ungipamsuksaghqaanguq talwa urang seghleghuuq.

Qamagtengngwaaghluni Pugughileq yugwiqaa, igatam saam qinuyugwem.
Mesiighllugkun anigut nepluki neghaqluki.
Nanim peqii, uqullugwi, ellngaatangi qaamkut neghaqluki.
Avaqutateng paneghsiimakangit.

Taagavek aanulluki kiiwem inglunganun lliiqluki, kayaalim ukavek lliightut.
Taagani kayaalilleghmi, legan amigmeng aanesluki ifkaghtaqegkangit, manughamun tawavek.
Qenwat aanunnaniimakangit.

Taanata Pitiim iiggegkaa asimmnilnguq saamna yugmeng imaqeghllagtuq.
Aghuliightuuteghlagluteng.
Katamqun anagtengumalghiit Iteghyaghaankut, Agaankut, Anagutaankut, Napaqaghhaankut uyughaqutalghiit.
Pamavegnguq mayughaqelghiit tasluqulluteng.
Sameng neqmeng ivaghimsugyaghaqelghiit Napaqaghhaankut Iteghyaghaankut.

Tamaaninguq tuququqaq, lliveq.
Kangkiilghem peghyalqaani taakwani.
Entaqun igleghtaayaghluteng panepigesnaqat, neqangillghem.

Siqlugwam, iiggellghi afsengaam sangi neghughaqluki, mesiighlluvyiighhii neghughaqluki.

Meghqun Pugughileq neqngighllakaqniiqegkanga Anagutaam.
Legannguq tuugtat aanulluki kaanneghata maaken, aavguneghmeggteki qukikun aafkiinaghaqluki.
Aqimlennguq tuugtam avellghem katamngwaaq.
Paneghaatellghani tamaani.

Neqetuyalghii Pugughileq.
Sivuqaq igataghnaq.
Iwernga meghqun Pugughilghem neqanganeng anakat entaqun.

Tesamantekaayalghiikut siipneghhaghni angayuqagkallu, anglegukaghaankallu, taawaraaghinaq nanevgaghtaghputlu.
Tazikani Anagutaankut, Atghaangankut, Aghtuqaayagenkut.
Taawa Pugughilghem yukaa.

Tutmatelgenkut neghipiglluteng mekestaaghhaaluta talwa itghaqat Sivungamun.
Anaghayaam itghaatkii.
Qaaqwaankut, Tutmatelgenkut, Puughhutenkut.
Taakut itghaatkii Akivigenkut, Tagneghlinkut panini ilangi.

Qawagem Amighqwaaghi, Atkungllaqat 
Nanevgaghtamta ungipiqusigalkanginkut.
Kukulegmiinnguq Pugughileghmun piyugtuuteghllaneghmeggni upenghami.
Sagneq pakegtekaq, akmakluku qayuutaq.
Sukilpaghmun, qawaagem amighqwaaghanun.

Kiyang aatkaayaghpetut ngelqaankut, sukilpaankut, alpankut, naghuyankut, qaqsungiinkut.
Esghaghteqanka angayuqama naama ulimaaqegkangi.

Qaqsungiit atkuguluteng entaqun alpastun 35-nguut.
Naghuyat, ngelqastun 25-nguut.
Sukilpaat 85-nguluteng atkugwet.
Akmaliighaghhaat tamaakut 100 atkuguluteng naamakayugwet.

Amighqwaaghet esghapallemni sivukluki ghhuutkun ghhutengllaqakun tequkun, naagu soap-engiighhaq aghvineghminiki naama, talwa whanga, qateghrakgalek taaqnemteki.

Ininaqnemteki, tequghhaat tequghpaagtekaghhaat mesiighmeng kuuvluki qateghqwaasluki.
Angighhwaaghluki amighqwaaghet.
Itghuugunneghsighluki, iniluki.
Nengtaghhnemteki, aayqateghraketun.

Whanga qantaghaqun taaqegkanga tamaaken amighqwaaghmeng qepghaneghmeng.
Ighlegyagusatnga taaqunga.
Akingllaghllaguyalghiinga amighqwaaghmeng tamaaken, ngelqaankugneng, alpankugneng, sukilpaankuneng.

Qugwinii sivukluki keligaghaqegkeput.
Gevestengngwaaghluki ngelqaat, naghuyat.
Qaatgi ukut atughaqut qamaglluteng.
Qaatgi allakaghmeng atuugut, saallgi allakaghmeng.
Pinighhalek atkugwet maqaghhalek.
Ghhuuyaghqaghhaanghilnguut.

Aghsughtaghhaghmeng kiighmigluki, ngelqaat qaasliqluki.
Quyngimeng amimeng ilepghaghluteng.
Kavighyaagmeng kavighlluki amit taakut, ilepghaaghet kavirrakgalek pinighhalek.
Temkaghluki aatkayugwet.

Iteghyaghaam ungipamsugunneghminikut sangita paamkughhmiingita nalighneghita upenghaanneghatninguq nughaghmeng, neqmeng, amimeng atghaateghllagaqegkanga, tagitaqegkangat.
Sayeng nayagteng taana Panganga tagitaqegkangat, Pangangaawen upenghaatanga tamaghhaan, amiq, neqa, quyngiq, tawaqapik.
Talwa esghaqanka tawaqapigi.
Sungaghyukegtaghllaget ququngaghllaget iknaqeghllaget tawaqat.
Ilangi sungaghyaawaaqluteng.

Taanaqun naama iimgutaa, maana nazighaq qukaakun kepluku tamaaken imalek.
Iknaqeghllak, tawaqangisaneghmeggni ikutaqluteng taagken amiirameng taapegkameng.
Maaten esghapallemni tawaqallu allangughtuq.
Melugyaghqaq allangughtuq.

Pugughileghmiit 

Pugughileghmi Ukumam angayuqakek Agaankuk Iteghyaghaankuk.
Avaqutii anglegutenka uglaapiglleghhiit.
Quulnguyaghpetukut pingayut siipneqluki, kinkughyawaat.
Liisimakegkaghhaanka Atghaangankut, Aglughaankut, Qaygeghtaankut, Napaqaghhaankut, Kavnaghuunkut.
Liisimakuqenka taakut.

Agaam taam nayagi Ivaghimankut, Taqaangankut, Wesqegetenkut, Saghumigem avaqutii.
Naaghuluq ama sakaa.
Kargi taana anengaa, meghmi tuqukaq, ighneghhaallu Agaamllu ighnegha.

Negaghaghniighmi uksumi Singigpami taawani.
Quunpeng negaghaghniighllaget taakut metghaghmeng.
Kangghwaak unakughaqegkangat.
Emta tawaten negaghaghyaghluteng aviitut tazimantut.

Unaami ivaghyaghtughyaqmegteki, taawanguq qawaagtateng allakiita, Avaqutami qawaagtaghhii allakiita negaghaghhii ellngan.
Uugsimalghiinguq kanaken aghipatuumaghmi.
Tawani yataaghqelluki taakut aganguq taaggun aatghumalghii.
Taawa tazimantut.

Taakut Tutmatelgenkut tesamantekat esghaqanka Akivigenkuk Anaghayaankuk avaqutakek Tutmatelgem, nulighha Pinirkak.
Iteghyaghaam kuuggha taana Tutmatelek.
Iteghyaghaq naaka, Quutmiit panigat.
Taana Iteghyaghaam atanga Gugwiingen.
Nuliighpigani tuquyan Ungazimun nulightughyaghtughluni, Gugwiingen.
Atghaghyalghiiminguq Panganganguftuq nulighha.
Enkaam Iteghyaghaankuk, Napaqaghhankuk avaqutakek.
Tuquyan, Kukulegmun qawavek nulightughyaghtuumalghii.
Tagiyalghiimi nuliilighluni Waallameng.
Talwa whanga esghaqaqaqa, aghnaghllak Kukulegmii.
Taanallu Gugwiingen esghaqavyiiqaqaqa.
Taana Waalla iwerngaqun pekam tuqutkaa.
Taana Gugwiingen ugwinga sameng qugwelngimeng neneghllugulluni tuqukaq.

Uumki 

Ayumirugllak, neghighluku tesamani Uumki aghnaq tuqumalghii.
Taglaalluku kiiwem taagavek inglunganun ika aliituq.
Tallimaneng qavaghyan ugwingan esghaghyaghtuumakanga.
Taakwegken nengluneng agigsaqminigu ikanguq aqumluni.
Takuluku aaggun uyavaqun alingyukem.

Aghnam pimakanga, "Alingyukegpenanga tagi takunga, tagi aqfanga."
Aglaghluni yuuk, siqinghem aghnaq qateghrakgitaghta tagneghqwaaluni siqineghllakaq, uguteghllakaq.

Tagitaa atghaata, ighsaaq nemun iteneghmeng.
Tesqagagun uvitmegteggun tanpeghhek ayagsighlukek nekaak.
Tawanlluku, sayaghqat neqangit ighsakaqluki.

Piniighluni ungipamsukegkaa kinguliighaq allangughlleqniluku.
Lengaaghsimaghmi, qelmeghsimaghmi, qilagkun igleghsaaghsaghqaq.
Legannguq esnamun un'gavek ugkelliyaghtughaqellequt kinguliighaput whangkuta.
Taawa elqughtaa.
Ipapik tuqunqigsimalghii mululuni qafsina ayumiqulleq atughluku.
Ataatangiighhaghma Anagutaam esghaqaqniiqegkanga Uumki taana.

Taakunginaaftukut whanga liisalghiinga katam family-ngiighhaghni Pugughileghmi, Aglughaankut.
lwerngaqun tazikegkut Anagutaankut, Aghtuqaayagenkut, Atghaangankut.
Aghtuqaayak Sivuqaghhmii.

Igaghta taana Taasna.
Eslam seghleghem tesamagun qaakegkaat.
Talwa uksuq qukaghtestegpenaan tagikaq.
Laluramkemeng esghaasigalngughni Pugughileghmi.

Angyat Ayveghem Kangllukii 
Taakut ayumightaghllaget aviitulluta, Aglughaghhiinaankuk Atghaangankuk avaqutaqngulukek.
Agigutenkut taakut angyat Gugwiingenkut angyaghut.
Nani taan'gani naallnginaghmi ayveghem kanglughllagaataghluki taakut Gugwiingenkut anagumalghiit.
Taakunnguq sama qageghtaghllaget.
Qaagghiisan takuluki piyaqmegteki meq yugllak, taakut Agigutenkut panigi, nulighha, avaqutii.
Aatqallu tawannii.
Kanuuglluninguq iimna meq.
Angyat aaghwngaghmi naafqelluni.
Taananginaghhaghnguq aatqa pukanellgaayalghii suflitaghmi.
Taam apangiighhamta ighsakumakanga qaakelleghqaa.
Legan unilluki taglaamalghiit.

Kingungitnenguq taakwani kiigmi qikmiit naavut mulaaghutaataghllaget.
Kangkiileghmi ingansalghiit Peghyalqam ukakaghaani mangteghaat.
Qikmiqulluki tuququumiit, mangteghaqulluki paneghquumakangit.

Nanuum Taghnughhiiqengellgha 
Nenglungit tamaakut ayumightaghllaget.
Aviilluki talwa Iteghyaghaankut tugutusimangilluki.
Entaqun ayumiq yugtupigsalghiinguq matumeng talwa.
Nenglungi estamat yugtughllaget.

Aatghuteghllaneghmeggninguq taghnughhaperugwaaq unilluku.
Angyaghuuteghllaneghmeggni.
Tesamani esnami naghaaghuteghllagaqelghiit, taghnughhiit.

Alla tawaten naghaaghuteghllaglutenguq amaken Uygunaneng nanughllagem ivgaamaaki qughsatkum.
Qughsatkum uugfikumakangi.
Nanughllagem tuququumaa taghnughhaq tamaana.
Atasighhiinaq mekelghiighhaq anakaq.

Tuququqani tamaana neghuumaa ilangi siiptaqluki, naasqughhiinii neghaqluki, nakaghiinii neghaqluki.

Tamlaghqusalghiimeng taghnughhaghllak, kanugllak kaana esnam kenlengani.
Taghnughiighwaaghluni, ataasighhaq mekelghiighhaq legan.

Taamna taghnughhiighvik, naghaaghvigit Akullghutat akingitnilnguq.
Taghnughhaq naghaaghyaateghllagaqelghii taamavek.
Esghaghhu taakut kaaveghllagumaat qulangat.
Sama taghnughhaa qamagtengngwaaghluku peghughllakaa naghaaghvigat.
