Sikughaaghenkut, Kaviighhaankut, Meteghllugllagenkut 
Iyaakam Apellgha 

Uksuum neqangisagani, Kaviighhaq pirughsaghtuumalghii Sikughaaghet umiilgitnun.
Akmagtaghhani akmakluku igleghsimalghii.

Kaasalghiimi Sikughaaghet umiilgita nenglunganun, imani saaygungan amiga kagpestaaghhaaguq.
Kaviighhaq nenglaghyugumaghmi sumeghtaghaamalghii, "Sikughwaaghet umiilgat qaamna uaten eslegkakaa." 
Akmagtaghhani mataghlluku pegnem kangsughngaan amigkun ilutmun kanaghsimakanga.
Aatkani mataghtaqluki kanaghquusimakangi.
Taagken iitghumalghii kangsughngaaghmi.

Iteghluni saaygut ilungitni ilepghaaghegni aasimakek.
Atkunillu, temkaagnillu agaghsimakangi.
Taaqluni aagranun iitghumalghii.
Sikughaaghet umiilgannguq pika kelutangani aqumluni, qenngulliqeghllagluni.
Imaninguq amestaaghhaaguq.

Tamaanguq sikughaaghet aghnaghiit qepghaateghllaget, qapraguteghllaget naqam qaalkaghpenateng.
Upughataghhneghitaannguq Kaviighhaq.
Kaviighhaq qaalkaghpenani alingesighwaaghumalghii.

Sikughaaghet umiilgat qiighumalghii, "Ughhu-ghhuu."
Kaviighhaq upusighwaaghumalghii tupagpagsimaghmi.
Umiilek aga aanuq sameng piightegpenani.
Taawa Kaviighhaq tawantuq nalighhiiniita aleghquqaghpenaan.

Maateqwaaqun Sikughaaghet umiilgat iteghyalghiimi, Kaviighhaam atkugwa atuqluku, nuqutulkeghllagluku.
Kaviighhaq nenglaghyugllaghngaaghmi pegnem nuqesimalghii elngaatall.
Umiilek qiighwlaataamalghii, "Ughhu-ghhuu."
Kaviighhaq tupagpagtesighwaaghaqelghii.
Umiilek nutaan akuziiq, "Aqelqaq, qayuq ggaatfaka?" 

Kaviighhaq nenglaghyugllaghngaaghmi pimakanga qusevegtepiglluni, "Uuk, sangantuq-aa atkuwhaqa aallaataghsigu, keluwhii avleghruuggnaluki."
Umiilegnguq temsiyaaghaghtuq, aga aanuq.

Alla iteghyalghiimi enraq Kaviighhaam temkakek atuqlukek, nuqutulkeghllaglukek.
Sikughaaghhaq qiighwllaglaataghtuq, "Ughhu-ghhuu."
Pilaataghtuq, "Aqelqaq, qayuq ighuvagegka?" 

Kaviighhaam pilaataghaa meni alingesugninnaqepiglluku, "Uuk-aa, sangantuq qulliggaagka aallaataghsikek keluwhii sevuutesqelluki."
Umiilek aga aanlaataghtuq iqemyaaghaamaghmi.

Alla iteghyalghiimi iqlighmi, pinighhalek elngaatall.
"Aghnaghaat, aqelqaq upughateggu, neqlightughteggu!"
Umiilgem kayagtii.

Nutaan upughataat Kaviighhaq.
Neqmeng allaaghiinaghmeng ketfaataat.
Kaviighhaankuk umiilgenkuk neghtuk.
Neghutkelluku umiilgem aaptaa, "Saam ukagun-aa aagtestaten?" 

Kaviighhaam pii, "Avaqutaghhaanka neghesqelluki neqellgaanayukavek enankin, aagvikamken." 

Umiilgem araghii, "Aghnaghaat, yataaghqunnakesi pirughtiisaghqameng."
Taagken Kaviighhaq pii, "Qavaghluten unaami wetku aglaghhaaten, pirughtilleqaaten." 

Unaami Kaviighhaq piyalghiimi akmagtaghhaa allaaghhiinaghmeng neqmeng imighluni.
Akmagtani aanestaa.
Ellngallu Kaviighhaq aanuq, kangsunghituq.

Kaalluni iiwenllu akmagtani mataghtaqaa, Meteghllugllak whaa tagiiq.
Kaviighhaq pii Meteghllugllagem, "Kii, naqamalla naken neqesiighsin." 

Kaviighhaam pii, "Sikughaaghet umiilgitnun pirughsaghtughlunga, llaaghanwha taawa."

Meteghllugllak imani, "Aa, whangallu unaami pirughsaghtuqaghllequnga.

Kaviighham pii, "Ii-ii pigpengang, qayngunwhaa igiiterugnaanghituten.
Whaken tuunelleqamken." 

Imaninguq Meteghllugllak, "Aa, tunusat kemniitut." 

Unaami Meteghllugllak akmagtaghpagllani akmakluku sikughaaghenkunun piiq.
Kaasalghlimi imaninguq amigat kagpestaaghhaaguq.
Meteghllugllak pimalghii, "Aa, natenllaam qaamna umiilek eslegkakaa?"
Amigem paaynga naafqelluku, nuqutughlluku iitghumalghii.

Nateghqun atkuni, temkaagnillu mataghlluki, agaghlluki iitghumalghii aagranun.
Iteghyalghiimi sikughaaghet umiilgat pika kelutangani aqumlunl, imani amestaaghhaaguq, naqam qenngughllaga, nulglighllagluni.
Upughataghhneghitaat.
Qaalkaghpenateng naqam tamaa ilangl qapraguteghllaget.

Sameng piightegpenaan Meteghllugllak, umiilek aga aanuq.
Meteghllugllak sumeghtaghaghtuq, "Aliknaanghitanka, akmagtaqa whangamneng imighlleqaqa." 

Umiilek iteghyalghiimi Meteghllugwem atkugwa atuqluku, angelkeghllagluku, nuqutulkeghllagluku.
Meteghllugwem esghaghluku, nenglaghllagumalghii, elngaatall tuqutngwaaghumalghii.

Umiilgem pii, "Aqelqaq, qayuq ggaatfaka?" 

Meteghllugwem kiimsighaa, "Aa-ha-ha-haa, sangantuq-aa akugllaka aallaataghsigu.
Llangaqa atkuka, nemni inga pellugutaaghmeng nuuvegkaq.
Aa-ha-ha-haa." 

"Uguminaqruwhaghmeng!" pimaghmi aanuq umiilek.

Alla iteghyalghiimi, Meteghllugwem temkakek atuqlukek.
Legan Meteghllugwem esghaneghminigu tuqutngwaaghaqelghii.

Umiilgem pilaataghaa, "Aqelqaq, qayuq ighuvagegka?"

Meteghlugwem pii, "Aa-ha-ha-haa, sangan qulligegka aallaataghsikek?
Llangaqa qulligegka nemni inga nguulghutmeng nuuvegkak!"

Umiilek eggmillghamaghmi aga aanuq.
Iteghyalghiimi gginaq seghleq, qenngughnaggaa.
Aleghquutaghtegpenateng ingaghquutut.

Meteghllugllak ingaghlluni qavaghtuq.
Qavaghngaaghmi isekinam, suqsum teghtughaghsalghiimi, qungyaghagneng eslatmun saayguneng maaqutaqeftaa.
Meghqun nalugwigalnguq, alingruughtuq.
Sanitmun patimllaluni quutmun uugtuq.
Kaamngunani, atkungunani, ilepghaaqiinaghluni aghipaghllak aglaghtuq neminun.

Kaviighhaq taawa manughami aqumgaaqeftuq.
Kaviighhaam pii, "Kii-ii, qayugham sikughaaghet umiilgita pirughtitaaten?" 

Meteghllugwem pii, "Sikughaaghet umiilgat inglungunghituq." 

Kaviighhaam pii, "Qayngunqun igiiterugumangillaataghtuten!" 

Tefaay.
