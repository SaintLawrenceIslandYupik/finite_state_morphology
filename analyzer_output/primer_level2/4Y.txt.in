Kevgaasluk Neghnavregaq
Viri V.

Kiyaghsimalghii ataasiq yuuk ellnginaqeltaghhaq.
Nunami tungangani avangilnguq nunalgutangilnguq.

Unangniilqegkanga taawanginaq sikiggiinaghmeng.
Talwallu sikigmeng neqekelghii.
Naqam quunpeng piyaanaghaaqelghii.

Gaaghniineghmeng taaqneghmini neghluni, taaqneghmini ingliighluni qavaghaqelghii.
Unaami piyaagaqelghii.
Unangluni uteghnineghmini unakegkani sikiget aftaaqluki.
Aymaakengi gaaghaqegkangi.
Amiirii kinengllaghaqegkangi ingleghqaaluki naliini tanpeghqaaluki.

Ilangani maaten unaanguluku taghtughyami sumeghtaghaamalghii sivukluni esnighqwaghnaluni.
Taagken aanluni esnam tunganganun aghulaqumalghii.
Esnamun kaalluni igleghsimaluni esghaamakanga esnami unguvalghii tepenghhaq neghnavregaghhaq.
Taana neghnavregaghhaq unguvaan tuguluku mengteghaminun aglaasimakanga.

Taglaghluni kangighaani mengtegham petugtaaq amiq uyaataa kepluku ukigsimakanga.
Ukiglluku itemsimakanga.
Itemlluku neghnavregaghhaq unguvaan qepusimakanga.
Qepulluku almesiitun petugumakanga kangighakun.

Piyaavigmi unanglaataamalghii sikigmeng.
Sikigtani akmiighluku uteghniimalghii mengteghaminun.

Kaalluni unakegkani sikik llimakanga egllum saaghwakun.
Lliluku akitkun aqumumalghii.
Aqumluni neghnavregaq pimakanga,
"Enta saaqsin, pistemni unangkaqa aftagu!"

Unangkaa sikik umyugwamineng qayuutamun uuglluni ellmineng amiiriighumalghii.
Amiiriineghmeng taaqluni ellmineng llaaget uglafqusimalghiit, ighneghiighumalghiillu.
Uglafquneghmeng taaqsan yuuk pilaataamalghii,
"Saaqsin pistemni gaaghutinga!"

Yugwem esghapagyaqminigu sikigem neqangi ugkellikii qulmesiitmun kanaghquusimalghiit ellmeggneng.
Egllum qulangakun qulmesiin ellmineng agaghsimalghii.
Llaaghanwha yuuk ugket ugusata neghumalghii.
Neneghmeng taaqluni pilaataamalghii,
"Saaqsin pistemni ingliighutinga!
Ingaghhnaqunga!"

Yuuk aanumalghii eslamun, mulugpenani iitghumalghii.
Iteghyalghiimi ungavik ellmineng apeghiighsaamalghii.
Iteghluni qavaamalghii.

Unaami taghtughyami piyaalaataamalghii.
Iiwennguq qemimeng tevaquq meteghlluk esghaamakanga.
Esghaghluku yugwem pimakanga,
"Uuk aqelqaq!
Natmun igleghtaqsin?"

Meteghllugwem pimakanga,
"Temngi maani igleghtaqunga."

Yugwem pilaataamakanga,
"Uuk weni whanga aqelqaqlaken, atghaaltung, neghyaghtuultung!"

Taagken yugwem aqelqani meteghlluk mengteghaminun itghusimakanga.
Iteghlutek yugwem upughasimakanga aqelqani meteghlluk.
Meteghlluk utaqiimalghii aqumluni sikigem amiiraakun.
Yuuk pimalghii,
"Saaqsin pistemni, aqelqaq gaaghutigu."

Llaaghanwha sikigem neqangi ellmeggneng ketfaghluteng ugkelliiqelghiit.
Ugkelliluteng ellmeggneng qulmesiitmun iteghluteng agaghsimalghiit egllum qulangakun.
Meteghlluk aqumluni qiivaqwaaqelghii uzimun.

Mengtegham ilungani aghtughaqelghii esghanneghmeng.
Kitum yuuk apeghiighsaataqagu.

Neneghmeng taaqlutek iitghumalghiik ungavigmun.

Qavaghlutek unaami taghtughlutek, neghlutek aghulaqumalghiik.
Yugwem meteghlluk pimakanga,
"Whanga piyaanaqunga, elpek navek pinaqsin?"

Meteghllugwem akisimakanga,
"Whanga akingan tunganganun ivaghiiqunga nemeng."

Taagken pellghutusimalghiik.
Yuuk aygumun aghulaqumalghii.
Meteghlluk akingan tunganganun aghulaqumalghii.
Meteghlluk pengughqameng talughlluni, yuuk iighulluku esghapagumakanga, talughhneghsiimakanga.

Talughsan qemimeng meteghlluk yataaghqumalghii yugwem mengteghaanun.
Kaalluni mengteghamun iteghluni aqumumalghii.
Yugtun ellngallu pimalghii,
"Enta pistemni gaaghutinga!"

Neghnavregam avelghaqiinaamakanga iwernga wataqun.
Qenwat aghtughluni meteghlluk qefliqumalghii.
Uzimun mengteghaq ivaghivikumakanga.
Sunanguq taana esghaqanga kangighami petugluni amiq iimwaqaq.
Meteghllugwem ketfaghluku itemsimakanga.
Saagsaqminigu esghaamakanga neghnavregaghhaq unguvalghii.
Meteghlluk sumeghtaghaamalghii,
"Unangwaaqsengalghii yugwem kayutanga."

Meteghllugwem neghnavregaq qesugraghluku amimun iimgusimakanga.
Nengakun petugluku aanluni aghulaqumalghii.
Yuuk unangluni uteghniimalghii.

Kaalluni unangkani egllum saaghwakun lliluku pimalghii,
"Saaqsin pistemni, gaaghutinga!"

Avelghaqiinaamakanga.
Alla pilaataghaa.
Aghtuumakanga.
Mataawisamigu amiq ketfaghluku saagsaqminigu iimgutkani esghaamakanga qesugraghluni.
Taagken almesiliillaataamakanga kiyaghnegha.
Ellmineng apeghiighsaghluni lliighlaataamalghii.

Aliinghakun amsanaakun.
Tefaay!
