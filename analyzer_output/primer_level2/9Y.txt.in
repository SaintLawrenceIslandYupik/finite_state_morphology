KILGAAN QIKMIGHAA
Iyaakam Apellgha

Sulpigem qikmini Siilpak mangteghameggnun living-room-memun itghulluku, neghsam qugweziineng iqlugsaghqameng tuunumakanga.
Aqumutaghllagegnekun neveghlluni sumeghtaghaghtuq salleghqameng, navek piyaataalleghqameng.

"Sulpik!
Una qikmiq saaqlaataghta whani?
Legan tanughqingwaaghtunga!
Aanestigu!" naangan agniqusimakanga.

Upughqwaamakanga Sulpik sumeghtaghaqestaq.
Aqumqaghutkelluku naani piighaghsimakanga,
"Aa-a aanesnaqaqa!"

Sulpigem kameraghegni, Shoe Pac-kek aasimakek.
Talwa allakuteftuk, inglunga aghnam pikeftaa, inglunga yugwem.
Naqam qamagllutek size 6-ek.
Iwerngaqun inglunga aangelghii.

Jacket-tek atuqumtaghegni piniqumtaghegni aasimakek.
Taakuk army-t field jacket-tegket angelkeghngaaghmikek atuqaqegkek legan alikek ulpegtaghllukek.
Nasaperaqlu eslaghllakaq Cat-meng igalek contractor-reneng pini aatquumakangi.
Kitchen-kun aanaquq.
Qikmiin maligtaa.

Kitchen-mi neqekrangllameng peanut butter-meng sandwich-engllaghluni aqumluni neghtuq.
Siilpak living room-emun uteghtuq.
Sulpigem atangan, Ggiiluum, kuyngenga end table-legneng ashtray-melnguq ateghlluku iqlugtaa.
Iqlugsimaluku Ggiilu iteghtuq.

"Sulpik!
Qikmiq una saaqa whani?
Aanestigu!"
Ggiiluum aghyuughaa, "Alla qikmingnaanghitngwaaghtuten.
Qikmin kelengakigatan."

Sulpik neghekestaq upughqaam repall neqeni nunamun ifkaghaa.
"Aa-a!" Sulpigem aangghaghtaa atani.

Sulpik aanyalghiimi imani aliinghuuq.
Qikmini petugwaghlluku piyaataaghumalghii naayghamun.
Igleghutkelluku atami kuyngenga Siilpagem iqlugtekaa sumeghtaghaatkumakanga.
"Naten kuyngenguteqaghllakun," pimalghii Sulpik.
Ellnginaghhaaghngaaghminguq akuziiqelghii.

Naaygham naatghakun, naayvam esnengakun tumetgun Sulpik igleghtaqelghii.
Uteghmun naayvamllu kelliinllu akulangakun tumengllaqatgun tagiiqelghii nemun.
Qayughllagnguq nalugvingllat truck-ngit taakwagun igleghtaqelghiit.
Llaaghanwha driver-et uugtestaqegkangat.
Enkaam uteghmun truck-ekun igleghhneghmini teghigniqaqelghii.

Sulpik igleghteghngaaghmi naayghami, uyghaganeng paga nagaquumakanga qikmighaghhaq qalghilghii.
Pika uyghagani esghaghaa qikmighaghhaq esghavyukegtaq sugrugkek tagnelghiik.
Imani pinightuq.
Tespikavek takumakanga.

Qikmighaghhaam esghaghluku qimagtuq yaagtuqanun uyghaganun.
Imanguq suflumun iitqaghtuq.

Sulpik uyghaganun kaalluni qikmighaghhaam iteghviga sufluq ilutmun qineghtaa.
Qama esghaghaa.
Tugunaluku suflumun iteghviknaqsaghaa enraq kangsughtuq.
Kilgaan qikmighaqeftaa nuyaaghllak, entaqun naangiitkaq.
"Whangatuq pikegka," Sulpik pimalghii.

Uteghsughngaaghmi ilakumtaani ungipaannaluki qikmighaghhaghmeng enraq uteghmun piyugllagyaghqaq.

Ika naayvam kenlengani tumengllaqani truck-ek esghaghaak.
Tazikavek aglaragkiightuq.
Llaaghanwha tumengllaqaanun kaatuq truck-ek igleghtestegpenakek.
Naghughllukek piyugtuq.
Natengiighhaq naghughtaqaaklu uka igleghtuk truck-kek.
Kaalluku driver-em, Jack Thumbo-m pii, "Hi Sull, where you going?"

Sulpigem akitaa, "Hi Jack, I’m goin’ home."
"Hop on, I’m going to lunch," Jack-em pii.

Uuglluni Sulpik igleghutkelluku Jack ungipaataa qikmighaghhaghmeng.
Pighngaaghmi suumqaataa atami kuyngenga Siilpagem iqlugtekaa.
Taanallu aapghaa quningi maaqumaghmeng.

"I’ll tell you what, Sull," Jack-em pii tuuyngakun patagaamaan, "It’s my turn to sweep our quarters tonight.
If it’s okay with your parents, would you like to help me?
That way I can pay you and buy a pipe for your dad."

"Aa-a!"
Iqlighmi Sulpik qiifqaghsimalghii.

Kaallutek nemun Sulpik aglaghtuq ellmegnun.
Iteghyalghiimi angayuqakek living room-emi mail-meng yuvghiighaqeftuk.

Sulpigem qikmighaghhaq esghaqani aapghaa.
"Whangatuq pikegka," kavyungunani pimalghii atani qingsigumaan.

Ggiiluum sameng pigpenani yaghlegi kuyngeni Siilpagem iqlugtekaa kelgutaa.

Sulpigem piighaghtaa atani Jack Thumbo kayusiitesqelluni  whanikun allegnaqelghii aaputesqumaniluni, akileghtughlleqniluni.
Angayuqagkenka itagnaqumakangat.
"Iiggangnaqelghaaten," naangan pimakanga Sulpik, "Iiggan inglupigaq mingllitaqa, inglunga qayngun iflamaan?"

Estugwaq umegtestegpenaan Mr. Thumbo-nkuk Sulpigenkuk alleneghmeng taaqlutek kuyngengyaghtumalghiik.
Two dollars twenty-four cents siipsan Sulpigmun tuunumakanga.
Kuynga Sulpigmun tuunumakanga atanganun aglaatesqelluku.

Sulpigem igamsiqayugvikluku Mr. Thumbo, aqfaasnaq aglaamalghii ellmeggnun.
Iteghluni kuynga ataminun tuunumakanga, money siipneq naaminun.

"Seghleghhalek sangan kuyngenglaataghsin, una kii!" Ggiiluum Sulpik qesimaan pimakanga, "Legan qikmin kelengakesqelluku piiqaghput."

Sulpigem naanga qamagunginaq pimalghii, "Awiim puygunaqegkanga una money, iiggangulleqaqa."

Aghhutanga tamaghhaan Sulpigem qikmighaghhaq naayghamun takwaaqegkanga, neqmeng taglaataqegkanga.
Qenwat tagtalmi nuyaaghiitaa qikmighaghhaq, eflughwaaghyagutaa, tuguyagutaa Sulpigem.
Atghasugllagngaaghmigu enraq atangan alla qikmingnaanghinnikaqegkanga.

Sulpigem qikmighaghhaq Rocky-meng atiimakanga qayughllak uyghaganilnguq.
Quunpeng sumeghtaghaghaqelghii naten atghaatelleghqameng nemun.

Ataasimi aghneghmi tengegkayugwet kaalluteng, Sulpigem nagaquumakanga State-tem Governor-nga nengllugutetuumaghmi kanniluku.
Campaign-naaqeftuq alla nakmikesqelluni.

Sulpigem nalugvigmun esghaghyaghtughaghsimakangi.
Taawa nek ighnellgaaftuk aghvinlek ayumiqulleghtutkalghiimeng.
Aamta mekelghiighhaq seghleghlluguftuq.

Saghyameggneng utaqiitkelluku mekelghiighhaam angayuqagni pimakek, "Wow!
Look at the pretty mountain!
It looks so close and low."

Governor-em pimakanga ighneghhani, "After I meet with the people, we’ll find a guide to take us up there."

Mekelghiighhaq aapusaghtuq, "May I go up there now?"

"We just got here son.
You don’t know what’s up there.
You will not go!" naangan pimakanga.

Whanikumaan Sulpik nagaquumalghii Governor-em ighneghhaa aviinniluku, ivaghaqaannguq.
Sulpik aanqaghsalghiimi esghaamakangi aga Governor-enkut, nulighhallu, police-allu naayghamun taglaghaqeftut.
Malighqaamakangi.

Kaasaqminiki Governor-em nulighha qiyavleghaghaqeftuq.
Sulpigem nangllegyaguteghllagumaan pimakanga, "Don’t worry, they’ll find your son.
I’ll help look for him too."

Aghnam Sulpik pimakanga, "You are very thoughtful.
Thank you."

Uyghagat nallangitnun lliighluteng, Sulpigem iiwenllu ungipaannaluki qikmighaghhaghmeng piiqii, pika uyghagmeng agigtuq qikmighaghhaq sameng eggmiighluni.

"That's my puppy!
He is an oprhaned wild-dog puppy.
He has something in his mouth.
I’ll go see," Sulpigem tespikavek kenimaan ilani piighaghsimakangi.

Aga Sulpik igleghsan Governor-em nulighhan esghaghwaaghyaqminigu aatkallgha imaninguq ellngani nangllegnaghtuq.
Aghnaq pimalghii, "Poor thing, I wonder if he has any other clothes."

Police-em pimakanga nenglaamaghmi, "Oh, that’s just his nature.
When he’s not in school he always dress like that.
His parents are well-to-do."

Sulpigem kaalluku qikmighaghhaq eggmiigha piyaqminigu nasaperaaftuq.
Nasaperaq tuguluku yuvghiighaa.
Aga qikmighaghhaq quulmum pangalegtuq.
Sulpigem malighqaghaa nasaperaq tugumiiqluku.

Qikmighaghhaq uyghaganeng alpagluni quulvaghqaaghluni uyghagrugllagmun kaalluni qilugtuq.

Sulpigem kaalluku uyghagrugllak ivgaghyaqminigu, mekelghiighhaq whaa ayaqighlluni qavaghaqeftuq.

Sulpik uteghmun aqfaalluni tesamkut araghii, "Hey, hey!
I found your son!"

Governor-enkuk nulighqullghiik, police-sallu mayuragkiighumalghiit.

Mayuumaluki Sulpigem mekelghiighhaq takunqiglluku taghtughsimakanga.
Pekamaghmi pii, "Everybody's looking for you.
Your mom and dad are comin’."

Kaalluteng naangan ighneghhani qetqaghtaa.
Governor-em ighneni naalkegkangat quyakuman pengegsilghiillu aghyuniighumaan, "We looked all over for you!
We were worried sick!
What in the world are you doing up here?"

Mekelghiighhaam sanghitalghiistun kiimsiimakanga atani, "I came up here to see the pretty mountain.
I was going home.
I sat here to rest but I fell asleep.
I’m sorry."

Atghaghluteng Governor-ra akuzinaqniluni yughaghvigmi kelgughtesimakanga nem yugwa.
Sulpigem angayuqakek ungipaatesqumakegket wataghllak elkeklu nagasiisqellukek Sulpik kelqelluku.

Yughaghvigmun yugwet iteghaasata, Governor-em igamsiqayugvikumakangi ivaghillghitneng ighneghhaghmineng.
Taagken Sulpigenkut angayuqaqullghiit tuqluumakangi atghiisqelluki.

Atghaghyata Governor-ra akuzimalghii, "My wife and I would like to commend Mr. and Mrs. Ggiilu for raising a very intelligent young son and for his smart mountain puppy.
For now we would like to present this as a token of our appreciation to this young man.
It is something to buy a good collar for his mountain puppy."

Iteghaatkaq nekevuulluni iiggeteng qasaghquusimakangit.
Aqumuusata, Ggiiluum Governor-ra pimakanga, "When we leave from here our son will have the puppy you are talking about.
I’m sure he will take good care of it.
We didn’t know he had tamed it."

Sulpik quyam repall iiskek mengumalghiik.
Akuzimleghamalghii, "Aanegkuma whaa Rocky aqfanaqaqa.
Aatgha simighlleqaqa Governor Rocky-meng."
