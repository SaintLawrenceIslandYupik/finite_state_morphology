Kukragnalghiit Akuzitet

Qikmim Ilakumtaalleghpigaa

pitegqaghlleqiinkung (pitegta)
Ughluveghqun aaygut guutullghiini.
Mekelghiighhaat ughluvghwaghullghiit tumeni, nanevgam eltughani pimakanga, "Aaggun aageltung piteg­qaghlleqiinkung."

kayemaa (kayema)
Sanaluteng, sangllaghnaluteng pilghiit taagavenginaalghiini kipullginafqiita.
Mekelghiighem angani pii, "Angyinalunga piiqunga."
Angagan kayemaa, "Aa angyi.
Taaqullequten yuguuten."

alligsimalghii (alligta)
Navek piluteng quunpeng tawavek lliilghiini.
Mekelghiiq Nome-memun piluni alligsimalghii tespagavek lliighumalghii.

Tunusat Kumagnun

qamarilakayuk (qamarila/qamalira)
Puvallam aatgha.
Awerghat petugluki napaqakun kilgaaquluuteng nalighmeng pangalegtiluteng sivuliim kaasuwhaalghiim awerghat tugukayugwi.
Yuuk qamarilakayuk llitiimalghii awer­ghameng puvallakuni atughqameng.

qiingutalek (qiingu)
Quyngim, tungtum uyaqghwan asingan melqwi taakelghiit.
Aghnam nuyani naasqumi qaayngakun taqughutalguftuq.
Taqughutaa qiingutalek.

qesiqun
Samun piyaghqaanghitesugnilngughmun pinghata akuzilleghmun ilatkayuk.
Mekelghiiq qimugsimeng pangaleg­tilghiinun ilasimalghii qikmini palaghhaaghngiita.
Qesiqun unitiimalghii.

Atam Liilightullgha Ipanguftuq

nefkaghaqelghiik (nefkaq)
Uqlighlleghhiini anglaaghmi.
Uqlightaqelghiik yugwenkuk ighnequllghiik nefkaghaqelghiik anglaghmeggni.

waniwanllu
Ilapgatqaghhneghilnguut.
Ullghitagka eltugh­lutek mekelghiiq kayutengllaghyaghaqa.
Waniwanllu qiivaghlli.

iighwilngughllak (iighwilnguq)
Kelliini sikut kumlatkat kagimleghunghilnguut naayvam sikungatun.
Iighwilngugh­llak aangepigtuq repall inglungan megha aliinneghituq.

puyughpagmeng (puyughpak)
Uksumi aqlagham kelliini megha tagneghllagmeng agepsughtaaneghmini.
Angyagh­yughngaaghmeng puyughpagmeng wiin pinghitut qayughllak sapeghhnapigtuq.

ugwingighaamalghii (ugwingighaq)
Aghnam ugwingi tuquneghmeggni.
Aghnagham ugwinga pennaghquusimalghii.
Aghnaghaq ugwingighaamalghii.

sangwaangam aqsaquunaqa
Neghuuteghllagnaqmun akuzita amalka whaten pisiq kepsuuteghllagnaqukut.
Thanksgiving-ngem neqenghaghqelleghqaan neqanga uglaapigtuq.
Sangwaangam aqsaquunaqa.

saningughtani (saningughtat)
Aaygulghutat.
Yugwem saningughtani, ughluvenillu tuguluki nanuq takumakanga.

tallughnapigteftuq (tallughnaq)
Esghaqaaluni alingnalghii.
Mekelghiighem nanuq uyavanlluku esghaghluku malighqaa­makanga.
Vuusleghneng ivgaghaghsalghiimi whaangiighhaq.
Imani aangeghllagtuq.
Tallughnapigteftuq.
Wiin avel­ghaamakanga.

qallasighqunga (qallasiq)
Meghmeng gaaghusighqameng uguqnaghsiqestalghiini.
Aghnam ighneni pimakanga, "Qalla­sighqunga neqmeng tagiskuvek itghullghaaten."

mayeghllagnun (mayet)
Unaghsit, saghyat, neqet kum­lamalghiit qaspighquulluki nekegtekat.
Taghnughhaat iighaallghiit ilangi unaghsinun mayeghllagnun iighu­malghiit.

aymaakenga (aymaaka)
Neghsam, alngunak teghikusam neqangi amiirii iikaghesnaqat, makugtaghesnaqat.
Neghigh­luku uglaghluku unangneghmeggni neghsam aymaakenga siqlugwamun kanaghtaqiit.

kangkasighwaaghlluni (kangkasiq)
Anuqem suupellgha uzivnginaghmun ayuqelghii.
Naaygham tevezneghan pigh­tumeng kangkasighwaaghlluni ayuquq.

Ilutuqaq Afsengaaghaghhaq

pinighqallghuftunga (pinighqaq)
Sukalnguut, uqigta­ghalghiit.
Mekelghiighet iingtameng malighqulghiit iiwenllu kaannaqaqiit iingtat ghhataghtusimalghiit.
Ataasim mekel­ghiighem nalugutqaghlluni ataasiq itegaakun akuqaamakanga.
Mekelghiiq pinighqallghuftuq.

nangyiitellghuftunga (nangyiita)
Alingigalnguq, yakugh­yugigalnguq.
Yuuk napiluni eslam naafulluku aviisan ivaghyaghtuulluku uteghqaasimalghiit.
Ataasiq nagneghluni aviilnguq naalkumakanga.
Ilamineng nangyiitellghuftuq.

Yaywalingiighhaq Nulightulghii Nanumeng

uunghiitaghtughnaluni (uunghiitaq)
Neqet uunghameng taaqusuwhaalghiimun neqlightuusat.
Mekelghiighhaq uunghangllamalghii map-pem puunganeng wayameng nekrelighluku.
Taaqluku naaminun uunghiitangllisqughwaa­ghumalghii.
Naanga cake-kengllaamaluku ugwingan aapsi­makanga kitum birthday-kutanga.
Aghnam pimakanga, "Ighneghen uunghiitaghtughnaluni pilghii uunghii­tangllaghaqaqa."

nungyaghagneng (nungyaghak)
Nenglum saaygumun aanvigi, paayngi.
Saaygumun taghnughhaat mayughalghiit yugwem nungyaghagneng nuugluni araamakangi, "Mayu­ghaghpenasi."

asunnalutek (asu)
Yugwek maalghuk ilamek nulighhitnun qavaghyaghtughaataannalutek aleghquullghiik.
Neghighluku yugwet nulighqullghiit taghnughhangenghinneghmeggni yuuk nuliilek aapneghmegteggu nuliitek naavghutqluku pinalutek taghnughhangnalutek taghnughhiilnguuk taakuk.
Yugwenkuk nulighqullghiik aapsimakegket saaqwlighaagteng nek asunnalutek yugwek.

nanilghagni (nanilghak)
Nanim asingiitii unaghsit nalighmeng neghqwaaghet ugmestaaghhaat.
Aghnam nanil­ghagni ukmangighwaaghumakek.

aminaqegkii (aminaqa)
Siiptekii.
Sagneghmeng sangigh­qulghiim aminaqegkii taqmighanka.

qukasaleghluki (qukasaleq)
Qukaghwaaghitkun.
Unaghsiq qalqalimaluku petgeghviklunga taatka qukasaleghluku sukisimalghiinga.

pengetaagteghllagaa (pengetaak)
Pengukragllak.
Sigug­neghem qaaynga taklaghruketun kumlalluni qagingughlluni sikumeng qaakfikughyaqminigu pengetaagteghllagaa.

aaghqutaannaqaa (aaghqutaq)
Aangqalgutkennaaqaa, kalleghhnnaquk.
Aangqat ilamun miluutaqluki akuqaghaqluki.
Ighneghhaqa unitaqa saaqwlighhamteggun ighneghhiita aaghutaannaqaa.

miluyagaghpaghquyalghiimi (miluyagaq)
Amlliighpaghqu.
Yugwem qagwaagtani unguvaastaghluku meghmun ategh­testegpenaan malighqaghyaqminigu miluyagaghpagh­quyalghiimi aga.

akiqaghyaqminikek (akiq)
Sangwaat ifkalghiit nalighmeng sangwaat uka whangkunnun sukatepiglluteng tagilghiini iiggmeng nalighmeng alngunak sameng amigighaghlleghhiini.
Salngagek qemtameng ifkaghtekegket yugwem akiqagh­yaqminikek llaaghanwha katagunneghituk.


wawerngannaqaanguq (wawernga)
Ugwighhnaqaa.
Yugwem panini pii, "Uyughaan iigna qikmimeng awiitesqigu wawerngannaqaanguq."

ulmighulluku (ulmighta)
Ughluvghem tapghiikun aaygut nekeglluki tapghaat nenglleghhiini piteggnaluni.
Mekel­ghiighhaam ulmighulluku sikik riigtenganeng nuuneghsighaa.

angvangha (angvaneq)
Qutemllu uyaqumllu akulangi neghqwaaghilnguut qamavek ighsaqumun, kemagnanun.
Ayumiq suflugwiilluku yugwet panalget nanuut payeghluki kaapaqiit angvanghikun.

samikneghmegtekut (samika)
Malighquneghmegtekut, teghigtuneghmegtekut.
Ungipaghami nanuq akuzimalghii, "Yugwet samikneghmegtekut pekaghtesteghllagaqiinkut qenwat nekevneghmeng aghtughyagutaqukut."
