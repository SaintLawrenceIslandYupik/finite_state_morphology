Sharon’s Story?
Ayngiim Apellgha

Neqamikaqa mekestaghhaaluta uksumi ilangakun naghaghutaqelghiini anaghqiiraaghutmeng.
Tamaani salin ullghitaq, electricity aviilluku.
Kenelghutameng ayuqluta.
Salinllu qimugsipigmeng ayuqluki.

Kiyangllu aniigughllak, enkaam qengaghugllak, alungutelleghtuuqaqlu.
Teghignaghllak an’giinemta uksumi.
Maaten enkaam esghaanemki qengaaghugetlu, alungutellghet, neqaghaqaqa mekestaghhaaluta an’giilleghput uksumi.

Anaghqiiraghunnemta sivukluku ivaaghiiqelghiini qikmim ananeng.
Kumlaghqeghllagluteng ayuqaqelghiit qikmim anii.
Naalkunnemta, taawa anaghqiiraaghutaqelghiini.
Unaknaqaqegkeput ilaaput qikmim ananeng itegmigaqluki.
Qimagughaaqelghiini unaknayukanginkut.
Unakneghmeng aghtuupiggnemteki anaq tuguluku miluutaqegkevut unaknaluki.
Tawaten tuguuluku malighqulghiini, nenglamaamta qimagaqelghiini.

Iwerngaqun qinuyaguutaqelghiini nalighmeng nalighput sugwagaqelghii, nalighmeng aglaghyugwaaqelghiini, enkaam taqaquukut anaghqiiraaghmeng.
Teghigniqepaguumanemta taaqnemta whaten piiqelghiini, "Unaami alla!"

Ilanga naghaaghaqsaqefut aatgha "Kangiighariighaq" or "Kangiighariighaata."

Estuugaayalghii, (maaten atillgha "estuugaluk") saayguraagha nunatuqaq.
Estaamaguunemta, kangiighat qamaglluki nekevikaqegkeput ataasikaghtaamta, enkaam talliimaghput qukakun uteghpaarkitaaghqelghii, whangkuta kangiighamelngughni nughqaghtataqelghiini nengighvagilginkut qukaanilnguum uteghpaarkiitaalghiim.
Qukaanilnguq nengiighineghmini kangiighameng, nalimta kangiighaqsaaqangaaneng taawa taana uteghpaarkitaaghyaghqaaghtaquq ilanga tawaatengiinaq naghaalleq nagneghaquq iwerngaqun qinuuyaguutellellemmnun, taawa taqaquukut.
