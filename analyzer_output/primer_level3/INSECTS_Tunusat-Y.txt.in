Tunusat Kumagnun
Tagikaam Ungipaghaa

Iimnanguq.
Kiyaghsimalghii nguuyngaaghaq, umiilgat paallghunkut, qetgeghyaankut, apayepayiighenkut, melnguunkut.

Umiilek taana qamarilakayuk.
Ilangani kiigem, nguuyngaaghaam nunalgutni taakut pimakangi, “Qamarilanaqunga, qerngughutek! Kina kayaalqiilghii sanqutelilleqaqa!”

Llaaghanwha paallghunkut, qetgeghyaankut, apayepayiighenkut, melnguunkut qerngughusimalghiit nguuyngaaghaam mangteghaan saaghwanun.
Taagken nguuyngaaghaam qamarilam ayaaviigha qiingutalek napagh­simakanga, saaghwakun llimakangi sanqutet.

Taagken nguuyngaaghaam qetgeghyaankuk paall­ghunkuk pimakek, “Elpetek nuna uzivitegnegu.”

Enkaangam melnguunkuk apayepayiighenkuk kayagsimakek, “Elpetek naayghaq uzivitegnegu, taagken uteghnighhaasi whavek.”

Llaaghanwha qetgeghyaankuk paallghunkuk sivuklutek igleghsimalghiik.
Pengughqameng talughsamek iighumalghiik.
Iighlutek pinitun meghnaalingwaaghumalghiik.
Meghnaaliyamek taana pengughqaq uzivluku, nguuyngaaghaam mangteghaan saaghwanun tagimalghiik.
Kaasamek nguuyngaaghaq pimakangat, “Tagiikung nuna uzivluku!”

Apayepayiighhaankuk melnguunkuk uzivumakangat pengughqaghllak.
Qesiqun uzivegkaat pengughqaan­ghiteftuq uyghagllaguftuq.

Apayepayiiq uteghniimalghii nguuyngaaghaghmun.
Melnguq nunmaawhtapagem kinguliiluni kaasimalghii.

Katelghaasata nguuyngaaghaam sanqutmeng tunquumakangi.
Paallghu tuunumakanga avaqutami atkugwaneng qatelghiimeng.
Aasaqminigu taagken kenlanga paallghut qateghsimakangi.

Apayepayiiq tuunumakanga negaghpagmeng.
Taagken kenlanga apayepayiighet negaghpagniighyagusimalghiit sugukelengiighmeng nguuyngaaghaghmeng.

Qetgeghyaq tuunumakanga ayaviighmineng.
Taagken kenlanga qetgeghyat qetgeneghtughsimakangi sukaagh­simaghmeng.

Melnguq tuunumangisimakanga qayughllak nunmaawhtaqaq.
Quunpeng sumeghtaghaghllagughsimalghii.
Enkaamnguq melnguut igleghsagusimalghiit naasquteng qughaghlluki.

Qamagtuq.
