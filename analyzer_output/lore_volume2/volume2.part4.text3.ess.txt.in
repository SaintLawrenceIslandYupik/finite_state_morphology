Qilagem Taghnughhaa 
Mekeneghsim Apellgha 

Tawaten Pagaliit aghnaqegkangat, Pagaliit entaqun ungipaghiitneng, angayuqamineng ungipaghaq entaqun liiquqaqegkangi.

Ungipaghaninguq imani, nenguq tamaana tanemleqa umiilelek.
Umiilga nunam tamaatum tallimaneng panilek.

Uksaaghunneghistenguq aghnaghaat pagunghaghteng piiqegkangat.
Elngaatall inghuyiqutaqelghiit.
Tawaten'nguq inghuyaneng kaanneghata naangita pikegken aakiitneng inghusitiit nivughteghaqegkangi.

Alla tawaten ayumiqulleq piluni, pagunghaq saghnayaghqaaghlluni inghuyalleghmi tawaten inghughngaaghmeng uyuqlighpigaam naniqaaq anglegutmineng sanivaghqaaghluni taghnughhaq nagaqughwaa qiyalghii.
Ighninghhaq taghnughhaq qiyalghii elngaatall.

Tawaten nagataqluku qiyallghakun taakwavek piluni kaasaqminigu taghnughhaq ighninghhaq mekelghiighaaftughnguq.
Elngaatall aneghrengitkemmeng tuguluku niivusghaminun kanaghtaa.
Kuug'ghilnguut whaa sumeghtaghaghyalghiimi seghleghhalek angayuqagkenka quyaknaqaak kuug'ghilnguut.

Taagken uteghnightuulluteng tawaten emta naangita almesighhaghmitun aakiitneng whaken inghukegkiit nivuqangi.
Uyuqlighpigaam inghusitaa katagyaqminigu kii, aga sangwaa ifkaghtuq.
Piyaqminigu taghnughhaq enraqlu mekelghiighhaaftuq.
Ii, quyaknaqniiqaa aghnaghaam piyaqminigu, tengvimun, kipullegmun, naangan piyaqminigu.

"Kii, aghnaghaq seghleghhalek waran atan, ugwika nunam matum umiilkenghisaqagu.
Sakusiiqnaqlluumaftan elngaatall.
Yungunang aqsangumazin qavngaq." 

Aghnaghaam ungipaateghngaatni aygughikaa, yungunani aqsangestaa legan.

Ugwini nani qaga yugni qerngughtaaghullghiit.
Iteghyan, "Kii, yugmi whani, panigpek kayngusaghaatesnaqlughaaten sakusiiqnaqlughwaaten.
Waran nunam qagum umiilkenghisaqangaten."
 
"Saa, sangama?" 

"Esghaqaghhuqun taana taghnughhaq."
 
Yuuk sumeghtaghaqaghluni, "Naken pii?" 

"Entaqun esgha yungunani aqsangumaaq." 

Yuuk iisqiighulluni panini pii, "Whaannaanghituten, aanesnaqamken, qagavek lliighnaquten.
Nunalgutemnun qagavek talwa kinkunun iteghtesnaanghitamken, liilightuunnaqamken, tesqagavek temngi lliighnaquten." Taawa aanesimakanga.

Nunalgutem nangllegyaguteghngaaghmigu qayughllak piligu umiilgem iinghuskanga.
Taawa tesqagavek lliightuq.
Uksaaqestaamakanga, kumlaluni aqlaghaghtaa, kumlataa.

Ighivgaghmi tawaten tanqighllugllaak, taghnughhaanguq qiyaghllak.
Sameng tesqagani azigutangllavyiighluni kiyaghtaaq.
Wata aqlaghaghtekanga kumlakanga.

Tawaten'nguq uteghpaarkitaaghutaqaa.
Qenwat mengilegyagulluku piiqaa, "Taghnughhaghmi whani nangllekegpenanga qiyaaqii, piyaqnaan whanga lliighllunga." 

Tawaten uteghpaarkitaaqestaghngaaghmi hiik, tanqiq mamlegpaguutuq.
Tawaten uteghpaarkitaaghngaaghmi mem tunutanganeng, "Kii aghnaghaghmi whanii, nafughnaghquten ellngaatall, aqfaaqamken.
Wasaq whanga angayuqagken nanglegyagullukek, nanglleklukek avangilnguuk ighneghilnguuk, elpegun tuunegkaqsaghagka ighneghqameng.
Tagi maligtinga aqfaaqamken."
 
Piyaqminigu yuuk, qateghrakegtepiglleghiimeng, qateghrakegtameng aatkalek.
Qimugsiiftughnguq, qikmii qateghrakegteperuwaaghet qamaglluteng.
"Tagi iitghi taghnughhitegnun tawavek." 

Mayuutaanguq, mayuutaa. (Uyatupigsimaa pamavek qilagmun.) 
Tawaten tagtalmi aghnaghaq meqsugtuq.
Salugnaquq meqsugem ikfiqestaa.
Yugem akuzitaqsaqanga, "Seghleghhalek kaasaghtughtukung, kaaskuvek meghellequten." Seghleghhalek sakniquq salugnaquq.

Qenwat yugem pii, "Aa-a, tawani utaqiigii meghqutqaghnaqamken.
Wataghllagngaam puughtesaqunang.
Taawa puughtesimakuvek qayughllakqun elpek pilqegken taawa iflallequten." Naagu aghulaquq.

Legan aghulaqluni mulughpagluni mem pii, "Aghnaghaq uyuq ukavek qiivaghten, esghaqaghngaqun.
Aatkapung naavghuteltegneki." Ii, iiknaghhalek, "Kii, aghnaghaq una quwayuwigataghhaghmeng elngaatall.
Waran'ngam taawa qiivaghtiit." 

Qenwat aghnaghaq nuqesaghluni qiivuq.
Piyaqminigu kaay, tagneqgalek qallevagkek ngevreghagllutek.
"Aatkapung naavghuteltegneki, ukut aatkanka esghaqaghqiqun pinighllaget elngaatall."
 
"Yaghlegillu  ineghtengngwaaqaqsaghaanga  wataghllak kitumun puughnayukanganga."
  
"Elngaatall  puughtaaten  taagum  yugem.
Pinaanghituten, naten pinaanghituten." Qinunaghhalek.
Qenwat aghnaghaq aaghteslaataghtuq.

Legan qallevagegni mataghllukek ellngan qallevagkek taakuk aataak, melngunguluni qamiyem ingleghaan akulangakun ifkaghtuq.
Taawa aghnaq taana ellnga, aatkii aalluki taghnughhitegnun iteghtuq.

Mulughpagllagluni pama yuuk uteghnightuq.
Aaptaa, "Naagu qaamnaa, saluwaaghtuten?"
 
"Yaghlegillu utaqiigaqunga!" aghnam puughtaa.

Aghnaghaq saluni pili sama melngungughlluni, akuzinaluni piyaghtuq, temngi legan aneghteghllagtuq.
Naagu aga unilluku igleghtuq.

Yugem liigikaa, liigikeghngaaghmiki igleghtuq.
Taawa space-mi entaqun nani tespagani kiyaghtuq taana melngungughlluni.

Tawaten tagtalmi tungtun'nguq uka tagiiqut qerngaghneghet.
Amigiinnaqutkaqsaghtughnguq, akliinnaqutkaqsaghtughnguq imanguq aga alpagaqut kaatestegpenateng, sukangilnguq.
Taawa tawaten kiyaghtuq.

Tawaten alla uka tagiyata, ukanterugpagllagluki ima sivukaghqiitnun amigiinnaqutkuq.
Sivuliit qenwat aga, qenwat naghughtut.
(Taana pegtaghlluku tespamavek lliighnaqunga.) 

Taghnughhaq qiyaghllaak, yugem liigikeghngaaghmigu.
Navek piluni kaanneghmini piiqegkanga, "Saaqsinmi naqam aviillemni?" 

"Sasqellunga piiqsingaa kakiiqelghiinga, wangiiqelghiinga, tekengllaghaqelghiinga." Taawa yugem nepiighutaqegkanga.

(Taagken taawa tawavek uteghtunga).
Aghnaghaq taana tungtut uka tagiyata, sivutghulluki elngaatall tuumkaghqiitnun amigiirragkiightuq.
Kii, sivuliit aga naghughquutut.
Kingulighpigaghhaam nalighneghakun agtuqaghaa legan, qallevagkek quupaghsaqminikek, aghnaq qallevagmineng aanyalghiimi, aghnaq legan mataghmi tawaten.
Taawa tawaten kiyaghtuq.

Tagtalmi yugem aatkameng kelqulluku ivaghyaghtughaa.
Taawa naalkumakanga.
Pimakanga, "Kii aghnami whanii taamengwha tawaten kiyaghtaaghaquten, pineghllupigumazin elngaatall.
Naagu liilightughwaaghyaqemken wataghllak puughtestegpenang pisqelluten." 

"Tagi maligtinga taglaannaqamken.
Kaaskuma tespamavek tuungliiyugsaqunang wataghllak pilghaaten." 

Mayuulluku kaatutaa, legan iteghtuq kii, taghnughaan quyakumaan takuluku qetlleghaataghaa.

Taagken tawaten kiyaghlluteng, qavangllaghaa taana aghnaq.
Puughtisteni qavangllaghaa, qavangllaghaa.
Qavaghtestaa kenghek kumaghllukek.
Qavangllaghluku tagtalmi takuyangllaghaqluku, aghnaq teghtughnanightuq qavaghtuq.
Taana puughtistenga aghnaq.

Taagken qavaghyan, kevegluku kenghegnun tazingavek aglaatekestaghaa.
Kenghegnun miluutaa, yugem taam mayuutikam.
Taagken aga aviilghwastun ukikaq kenghegnekun taaggun.

Taanata ungipaghaq tawatelnguq, Kiyaghneghenkuk Satan-enkuk.
Taakuk esgha ungipaghaatek.
Kiyaghneghllagem ighneni nunamun whavek tuunegkaqsaqanga.
Nunam yugan tugukliimangilkanga.
Tawatelnguq Kiyaghneghem Satan taana asitmun egtekaqegkanga.

Ungipaghamta title-ngata taana.
Paninang akeqluku keneghmun anusimingllaghyaghqaqegkanga.
Taanata ungipaghaan yulgutemnun ungipaghaatkesuwaqegkegka.

