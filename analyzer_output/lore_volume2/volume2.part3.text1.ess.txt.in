PINGAYAA 
Sivunemta Nangaghneghi 
PART III 
History and Customs 
Iikutat 
Mekeneghsim Apellgha 

Esgha taakut iikutat tesakmaken.
Qunaghhaq mekelghiipiguluku iikutaamakat.
Qafsiniitangani qavam unugmi tawani, ii, ayngeliteghllagmun kaatusimakangi, efluulluki elngaatall maaqeghllak.

Siivanlleghita pimakangit (entaqun liisimakegkanga).
"Seghleghhalek navek lliighutaqinkut, Nunaagagnun akliitaqenghitinkuut.
Sangami ayngeliteghllak uukna allgeghta." Nunaagak neghighhaaneng nangllegtaghniiqagket.

"Nunaagagnekun whaa entaqun efluutiinkut."
 
Tawaten ag'ghinguulluteng ataasiighlluteng (uusqapiglleghhii amenqun vuusleghllawaaqelghii).
Ayngeliteghllagek.
Efluutngalleghllagmun amiisineghmeggni aan'ngallghwaaqelghiik.

Ayngelitnguniiqiit, tuvam whaten maaqellghem efluuteghllagem taklaghrukgighllagluteng naqam vuusleghi uusqaghllaget.
Nunaagagni taakwani vuusleghllawaaqelghii.

Entamiqun ataasiighpaglluteng ataasiq ayagumakangat.
Uuglluni piyalghiimi, pimakangi, "Kii, sangughllagek tespika mamlegutuk." 
Siivanlleghita pimakangi, "Seghleghhalek entaqun taawa Nunaagak! Neghighhaaneng nangllegtaghniiqagket." 

Tawaten uyiighateng, entaqun esgha uyiighaleperewaaghet, uyiighani saaglluku tawaten uyiighakun taaggun mayughtuutut.
Kingulighpigaghnguq iiwen nuyilghutekestaghaqaa sayugaghtaat.
Piyaqmegteggu mughaayaghllaak, qivallugllak, mughaayaghllak.
Naqam tespika enlega aliilnguq.

Siivanlleghita pimakangi, "Seghleghhalek taawa aghuliillghanun uugtukut." Nunaagak neghighhaaneng nanglegtaghniiqagket.

"Aghuliillghanun kaatukut.
Whaken igleghhnaanghitukut, tazingavek aglaghluta Nunaagagnun qavangsinaqukut elngaatall egtugyugpenaamta." (Aatkaqegtepiglleghhiit entaqun neghighluku.) 
"Unaami wetku aghtekan minglenganun taglaghllequkut." 
Taawa aghhneghsiimakangat.

Llaaghanam aghsaqminigu, Nunaagak.
Taawa minglenganun pagavek, qivallugllaak, tuumllugllak, elngaatall igleghtekat.
Aghneq naten lliighumaan entaqun tapghaghhaghqun taakwagun qutengumalghiit.
Siivanlleghita apaasimakangit ukatmun.
Kukulegmun uwavek kaannaqesqii.

Iiwen'nguq mamlegtaqaa Kukulegmun kaatquutut, Kukulegnguq paaghqiinneghhaqaniimalghii tamaani.
Nenglunga kiyaghullghii salin.
Siivanlleghita pimakangi, "Elngaatall teghhumasaqumeng naghughesnaghtesnayanghitiisi,  maani  qavaghnaqukut.
Taawanginaq nenglungitnun iteghpenasi." 
 
Tamaani  ighulumeng  ivaghiluteng  mangteghasqwaangllaghtut.
Legan nanevgam apeghtughii, "Kinkunun taakunun navghaghyaghaqlusii legan unguvapiglleghhiistun pitek.
Kinkut navghaghvikaqluki sameng tanpeghmeng ighulumeng tamaaken." 
Llaaghanwha legan tawaten navghaghaqluteng.
Taawa azigutaq taaqluku qavaghtut.
Naagunguq saqraggaq llaaghanwha, wetkunguq unaami aghtaghaghnaqelleghmi, qaganguq aghqiikw, qiillaghqu.

Nanevgam piiqegkangi, "Seghleghhalek upughatiisi.
Apeghiiqufsi navghaghhasi tamaakut yugitnun veghuqughnakesi.
Maaken igleghllequkut." 

Apeghiighluteng igleghnaqngameng whaten tuumllugllagmi imani, whaten uyguuquulluteng igleghsimangilnguut.
Sakighmenguq kangighaanun pikavek taglaqaagut.
Entaqun'nguq alingyuwaaghutngukaalghiit qamaglluteng.

Tawaten taagken taglaqaagut sakighmeng, pikavek kangighaanun Kukulgem.
Kangighaanenguq wetku ukavek igiighyameng naallghutut.

Qunaghhaq una Atallugenkut atangat, Qerngughtekaam ugwiksaqanga, Atallugenkuk, Waallankut atangak, Qunaghhaq taana.
Enkaangamnguq nangyaghtaghqwaaghllakaq, anusimightem mekelghiipiguluni, iikutaamakaq.
Tawaten ungipaqaqaat.

Ilangi Iikutat 
Taakut ilangi ungipamsugem nunanightut, puygukanighluki iwernga ungipamsuknaqanka.

Uksaaghhaanenguq iikutkat, sikuk maalkiinaghyayek.
Napazigenkut, Mesuurunkut, Qetiinankut, kinkut, iikutkat.
Uksughtekat iitek Bering Sea-mi esgha.
Uksughsimalghiit navek taakwavek.

Tawatenniiqsaghiin'nguq taakwagungiighhaghnguq ivgaanneghminiki kiyang uteghniigatut.
Sivuqami iikunneghtuqat.
Naqamallanguq awavaqun ivgaanneghminiki entaqun maaqneghemnguq aygumun ukavek ivgaataqegkangi.
Aamta taakwagungiighhaghnguq pineghminiki entaqun ikevreghaam aghviitmeng piiqegkangi.

Tawatetkan'nguq uksughtekat.
Ellmaaraggneghaninguq maaqneghem sukatepiglluki ayguutaqsaqangi.
Naayghaghhaq sukalluni aliighaqsalghii, imanguq aywaaghhneghani iivaghaqelghii.

Taawanguq aghneghtuumaan qiighqaq maana ilakepagningiitaat.
Ayvikaatnginaghhaghnguq taana talughhneghlliqsaghtuq.
Taawanguq tagtalmi aviighutuq temngi meraaghinaghllagmun lliightut.

Sikuvagllagen'nguq nekaaghtiit, tawaten entaqun nalighneghi nengllaghluki.
Ellmaaraggneghaninguq tuvaataqegkangi.
Mughutaqelghiin'nguq tamaani.
Piyuwhaaghhiinaghmun'nguq taana sakniqutkesaghaat meq, meghilnguut.

Ayveghaghluteng wallu maklaglluteng, qilunganeng entaqun ighneghllungllaghluteng, aatkameng kiighakun whaten qenleghwaaghluteng pimalghiit.
Anigumeng, peghqinepigumaat esgha taagnaput, esghaghhu anigumeng imighluki yugusimegteggun mengllaghyagutut.
Yugusim maatneghan ughugtaqegkangi.
Taawa meq akluknanighaat.

Taananguq estamaat mulugpenani aviighutuq.
Aghipam saam entaqun enraqlu kanaghluni, asigni uniighyayek iilqayugluni tuqusimalghii.
Taakut pingayut uksughtekat tawani.
Mesuurunkut, Napazinkut, Qetiinankut.

Qetiinaqrugnguq taana atuqayugumaa.
Taana Napazinaq alignalghii, ilagaqayuk.
Tughneghaan'nguq meghem uusqallghanun pingigasimalghiit, meghmi kiyaghsigasimalghiit.
Tughneghiighutngwaaqaagut meghllagmun lliighyameng.

Alalakanginaghhiinaaghtekaagun'nguq.
Alalakanguftughnguq tughneghii mesungesaget.
Taakunginaghaaghsimalghiit meghem pingi.

Tawaten'nguq esla naafluni milegtaaghunnaqneghmeggni ellmeggneng ilutughsaataqluteng iknaqsuugutaqluteng kiyaghtekat.
Milegtaaghunnaqneghmeggni taana pingayughtek piiqegkangak, "Qetiina! Seghleghhalek, seghletun kiyaghhnaqlaataghtukut, averngulta." Atughpagtestaqegkangak pingayughtek taana.
Ii, nemetalghiistun llaaghanwha qesugniqaqelghiit avarasimaghmeng ellmeggneng.
Llaaghanwha milegtaalleghqaghteng overcome-aaqegkangat.

Taaqneghmeggni taana pingayaat enraq ilagaghaqelghii.
Taawanguq mesungesaginaghhaat taakut tughneghii tagiiqelghiit.
Aamta ilanga tughneghaan iivghigasimaat entaqun, aviighuquutkat.

Uksughllak aviitkat, uksaaghhaaneng ima, sikuk maalkiinallghegkeneng.
Entaqun May-mi ima wetku nani Kamsaatkam nalighneghakun qutengegkat.
Tawaten aapghiit.

Akluknanighaan'nguq meq.
Anigulluglluni lliighyalghiimi taakut nayiita akeleghraagha meghaangluni, tamaaken meqegkat.

Esghaghhuqun repall ughugyan, taakut nayuteng uyiighaghmeggneng asighsimakangit entaqun uglafnayukaki.
Tuvaghnaniqangi taakunginaghhaaghtut, aqlaghangiiskanga.

Tawaten kiyaghteghngaaghmeng quta aliighumakangat.
Quutmun paga tughaaghtut.
Tawaten kiyaghteghngaaghmeng kii, tekeghaghllak ika.
Tawavek tekeghaghllagmun itghutkanighii ukum tungangakun.

Tekeghaghllak taana tughwaaghyaqmegteggu kii, sugenrighllagluni.
Haak! seghleghhalek tawavek kaatuskumegteki whaa seghleghunaqut.
Iitek whaten akliitkanighluteng, qutem ketfaggaakun taakwavek aanuughutkaniqangi.

Taana pingayughtek pilaataamakangak, alignalleghtaghtek, "Seghleghhalek seghleghunaqukut, ingavek atneghaanun lliiqumta sugenreghmun, ukut nayumta unilleqiinkut.
Alignaghniiqluten naten pinaqi." 

Amsanaghllugllak.
Tawaten ilagaghluni Alalakani taakut aleghquqii naten kayutengllaqaq.
Qateghllugllagminguq imani sikuvagllaget kelutmun qukfighunnaaghtat elngaatall, tawavek kangighaanun.
Quutmeng awavaqaanlluteng teghhakun tuutkat, aghqitaghitkat, nalugutkaneng awavaqaanlluteng.
Iwernga ifqallaghngaaghmeng uuglleghaatkat.
Tanemlleqa iiwen'nguq ghhataghtekestaghaqii quutmun taakwavek uugtekat.

Piyaqmegteggu tapghaghllaak sangilnguq avangilnguq, enkaam naantuleyeng nallukegkangat.
Tawaten'nguq tungtutgun (big dipper) aygughtut.
Aghhneghani siqinghem tunganganun igleghtaqluteng.

Tapghaghllaguftughnguq aygumun esna tawaten.
Elngaatall sangwaa tumesugningiighhaq avangituq.
Temngiqun aatakqun igleghtut.
Qafsina qavaq atuumaan, wallunguq tanqiq.
Hiik, iimqaghtalleghsugningiighhaat tapgham qaayngani esghaghiit.
Tuumngulleghqii nalluneqnaghluteng temngi iimqaghlluteng.

Tawaten tagtalmi igleghteghngaaghmeng iimqaghtavleghaq tamaana nulakestaamalghii.
Tawaten seghleghhalek neqangiinnaqut quutmun lliighyalghiimeng.
Tawaten igleghtelleghmi nalluniighutut tumesugninguluteng.
Tawaten igleghtelleghmi tapgham qaayngani kii, peghwaaghllaget kaasaqmegteki iqalluwaghllak peghwaaghllak.
Neghtut elngaatall.

Neghluteng, angyaataghluteng taawa igleghtut.
Aygulqinaghluteng peghwaaghet kaanneghmegteki taawa iqaluwaawaqelghiit.

Tawaten igleghteghngaaghmeng tekeghaq qemighyuk inga aliighaat, iiwen qemighyugmeng taagken mayughaqut, amaken yugemllu atunem.
Atunem aliighutut.
Kii, piyaqmegteggu yuuk tusaqepagningitaat, ulu alla.
Seghleghhalek tusaqunneghitem enraq seghleghunaqut, liigikunneghitem.

Qetiina taana, esgha sangwaa kiyaghtaalleghllagem apeghiighwaaghluku ayuqneghminigu, mekelghiighuluni nukalpigapiguluni kidnap-ekaamalghii.
Tespamna quteghllak neghighhaaneng yuwa amyuqetaghniiqaat.
Kidnap-eghikayuguniiqaat qiighqam matum anglinghhaaneng, aghnaghaaneng, nukalpigaaneng metngeghutikayuk.

Taana Qetiina metngeghutkaamayalghii.
Tawaten enraqlu esgha tuunaqluki, tuunaqluki tawaten pimaaqiit.
Asaaggaankut maakut ungipaqagegkangit tawaten pikaaniluki.

Taana Qetiinaqruk tawaten pikaamalghii.
Quyillegnun akikegkaamayalghii.
Quyillegni qepghaghluni, qepghaghluni aghyuqsami metngeqaqruguftuq.
Uteghniqaamalghii naqam.
Nukalpigak maalghugulutek yugem qepghaghtekegkakek Quyillgem.
Qitefkayuugteqrugumaa esghaghhu.

Seghleghhalek aallghegkenka pilaataghaak, "Seghleghunaqukut, yulgutmun kaatngwaaghluta tusaqunneghitem seghletun pinaqukut, aatak qitevunnaqigu!" 

Qetiinaqrugem qitevusaqminigu, ii iingken akisaqminigu nutem nagatellghistun tawatengwaaq akuzillgha ayuqluni.
Ii, napaghpagtaallutek aga paayghutuk.
Ii, kaatullutek qetleghutugnguq, elngaatall.

Piyaqminigu taana qepghalgutni neghighluku mekelghiiq whaa nallaatutaqeftuk.
Tawaten aleghquullutek pimakangi, ama neghllak taamanniluku, "Kelkaghusaghtughnaqamsi.
Taamum nem upughatillgha tawatetuq, yugem kaallghiim uum panateng uutqighlluki elpesinun nengugutaataghlleqiit.
Tugumanginaghnakesi, tugumanginaghnakesi.
Tuqunnaanghitiisi, upughatillghit tawatetut." 

Taawa aga aglaghtuq llaaghanwha.
Maateqwaaqun'nguq llaaghanam kii, yuuk inwanguq palaghhaq kaatquutuq.
Llaaghanamnguq kaallghiim uum panateng uutqighlluki, taawa tugumanginaqiit.

Taakuk Napazugenkuk Mesuurunkuk nem tamaatum umiilgan aqelqaqumakek.
Taana Qetiinaqruk taam aqelqaqumakanga qepghalgutkegkaan.
Taawa taakuk uluklukek, Qetiinankuk taanallu.
Paninanguq nem tamaatum ulunga allanguftuq.
Taawa taakuk uluklukek kiyaghtut.

Taam Napazugem, nuyekliqumaatgu ungipaatesqumakanga Qetiinamun, "Ikiifsin'nguq nemnni samani Sivuqaghhaghmi tawaten uniiliqeghllagluta qutengeqaghhnemta taghyiighaqsaghtukut! 
Atuq sangwaa pinighyuuk atuqaqsaghaghput." 

Ii, umiilgem piyaqminiki, umiilgan nunam taam, "Seghleghhalek legan piiqelleghpesistun pitek." Taawa taana Qetiinaqruk atughteklaataamakangat.
Elngaatalnguq qesugniqestekaqaa neghllak taana ellnginaghaghmi.

Taana entaqun Napazinaq ilagaghluni, qaywalleqanguq tughneghaghtupigsimaa quutmun uugsalghiimi.
Taakun'nguq Alalakangi aghsaghpaagtekaagut.
Ghhuutngitgun, melghutiitgun puugpaghqum yuuk qimaaglluku.
Tawatetkaaftut.

Maalghugegneng tawani ayumiqullghek kiyaghsimalghiit.
Ataasiinaayaghqaayalghiinguq naliit, wallu Qetiina nelliqluni saluni taagken anaggulluni taakughtaghaqaat.

Iikutelleghmeggneng estamiitkun wetku, estamaani ayumiqullghem Ungazimun kaateqaghsimalghiit.
Estamaaninguq ayumiqullghem wetku Sivuqamun uteghniqaaftut taakut.
Taawa igleghsimaftut.
Tawaten ungipaqaqiit.
Taawa kenlepghillaataghtuq.

