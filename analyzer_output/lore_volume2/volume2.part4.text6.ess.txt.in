Yuuk Neqengyuqaq Ungipaghaq 
Siftuutem Apellgha 

Ungipaghaninguq imanii taananguq yuuk neqengyuqaq.
Elngaatall neqengyupaarugllak urang.

Quunpenguq naken piyaaneng, angyaneng kaanneghmini neghsaghsighaghllagluni kaataqelghii.
Aghnam elngaatall nulighhan nefkughllagaqegkangi ilangi neqangi.
Amiirii nayugluki, nayugluki neqangi kanaghquutaqluki.

Tagtalmi taagken yuuk neqennanighyalghiimi, neqmeng  kaatunnanighyalghiimi, ima neqengllaghllakaa taana nefkughllak avangiitaa neqangiituk, yuuk neqengyiighusalghiimi.
 
Neqengnanighyan aghnaq sumeghtaghaghtuq, "Upuupeng nunivagseghaghhaghmeng piyaquma entaqun neghnayaghtukung ighivgaqun." 

Pennanun nunivagyaghyalghiimi, tawaten saghnamaluku, ugwinganguq uka kalefqaghteghllagluni qayaghhaa taglaghyalghiimi.

Kii samanguq usingighyalghiimi neqeghllak ugwingan qaakumakanga.
Naken'nguq pennam saaynganeng taakwegken aghnaq aanluni kayusiilluku imanguq aga iteghaatuk pennam saaynganun, uyghagem asinganun, amiganun tawavek iteghaallutek aganguq uumgutuk.

Aghnaq sumeghtaghaghtuq, "Ugwika taameng neqengyiighullii, aghnameng naalkusimalghii pennam saayngani whaa." Aglaamalghii nunivagtegpenani.

Kaasan ugwini pemakanga, "Sangavek neqengyiighusin?" 

"Esgha sangama neqengyiighuskanganga." 

Taagken aghnaq quunpeng aghhutanga tamaghhaan pennam saaynganun pighllagughtuq.
Ugwini aghulaqenghani ellngallu aghulaqaqlluni.

Allamenguq piyalghiimi ataasimeng aghneghmi, aghnaghnguq taawa pennam saayngani aqumgaaqeftuq, iwhani pellugtughaqeftuq elngaatall aliineghllugllagmi.
Takumakanga aghnam taam.
"Sangavek agavek nemun agliigasin, ellnginaghhaghpek pellaghyugigasiin?"
 
"Nakaa, nekaqa una neghightaagunga una nekaqa whanga." 

"Kumakiitaghteltung?" 

Aa, aa ighsakestamikun'nguq angeghtuq.
Taawanguq gaaghaqeftuq neghsameng eslakun elngaatall.

Pimakanga, "Elpek sivukluten kumakighlaken." Aqumluni taagken ingaghtesluku kumakighaa.
Qavangllaghaa elngaatall kumakighaa, imanguq qavaghtuq.

Qavaghyan aghsukestaghluku nunakun llikestaghluku ugkenga taana qallaqughllak tuguluku sigutangakun aghnam kuuvumakanga legan tuqulluku.
Iilqwa qaamna, sigutkek paneghyalghiimek tuqumalghii.

Tuquyalghiiminguq taakwavek iqraghqelluni llangaqanguq ighyaghqesalghiimi iqlighmi.

Aqumesluku, aqumevyiightesluku, pellukaa tawavek, iiggengii piifluki, aqumgaan tawaten unisimakanga.

Unillukuu pennam qaayngani taklaghlluni kelengakumakanga qayaghhaq taglaghyaghqaq, ugwini.

Kii, ukanguq taglaghyalghiimi usiighllagluni, kalefqaghteghllagluni.
Taagken kaasan esnamun kaalluni nuliisiini taana, aghnaghani sani, elngaatall pimakanga, "Kayusiisaghtughnga." Tuqukaalghii avelghaqiinaamakanga.
"Egmiinaq sukalluten aghnaqelqusigpenang kayusiisaghtughnga."
 
"Naqam iqlighpek tespikani esghapagnga.
Egmiinaq tagi kayusiisaghtughnga neqeghllaguunga kayusiisaghtughnga." Avelghaqiinaghaa.

"Uguminaghnaghhalek naqam iqlighpek esghapagnga." Qenwat sakrituq.

Uughqaghlluni sayugaghsaqminigu imaninguq uniistaaghhaaguq.
Piyaqminigunguq tuquuluni, aneghneghsughyaqminigu.
Ii akuqaghlukunguq elngaatall yuuk qiyaaghwaghyalghiimi inagmikluku nuliisiini, aghnaghani taana.

Qiyaaghwaghyalghiiminguq, qiyaaghwaamaluku aghnam nuliipigan tespamum pennam qaaynganilnguum unisimakanga.
Nalleghaghhalegnguq naagu yuuk.
Kii kaasalghiiminguq ukaa qayaa kalefqaghlluni.

Kaalluninguq, "Kii nutaan repall neqetuten?" 

"Aa, nutaan repall neqetunga." Esghalqugpenaan'nguq iyegni iighumanginaghlukek, gginani iighumanginaghluku.

Kayusiquluku, taglaaqulgusighluku iteghaallutek aghnam esghaghluku pimakanga, "Kii sangamek iyegken puuveghllagtak." 

"Esghaghhu nutaan neqengyalghiinga, piyaqliighyalghiinga entaqun iyegka puuvuk." 

Gaaragkiighlutek neghutkelluku.
"Sangameklu iyegken puuveghllagtak?" Taawa naghughhneghminigu, "Sangameklu iyegken puuveghllagtak?" 

Qenwat yugem taam ugwingan pimakanga, "Uumlleqa pimakanga!" Taawa iyek puuveghllagnilukek qinunaghqutkesaqminigu.
"Uumlleqa pimakanga", tawaten'nguq pitkelluku uulghumalghii tawaten pimaghmi.
Uumlleqa pimakanga.
Taawa ungipaghaatem kenlekaa.
Tefaay aliinghakuun! 
