Quyngighqwaalqa 
Tuliim Apellgha 
Liisuwhaalqa
 
Sivukluku ighnilqa apeghnaqaqa.
Sivuqami allgeqaagunga.
Taakut apaghpigaqa una nallukaqa, Telenga, Saavlankuk anglegutkullghiik.
Saavla anguksakaqaqa, Pelaasinkut atangat.
Anguksagllakaqaqa.
Aghillugenkut, Quwaarenkut, Minaankut, taakut siivanlleghet Sulugenkut, Ifkaghutenkut anguksagllakanka.

Enmis qelghiluteng ayuqelghiit, esghapagluteng ayuqelghiit nukalpiganun, qayughllak whaten anguyalgestun ayuqelghiit.
Ingluqlimnneng pamaken upenghaatanga tamaghhaan payangitkayuk.

Aqelqaghniighmeng atighluki, aqelqaghniiqayugukangit.
Tamaakut aqfaatmun ayuqesugnilnguut taawa elngaatall aqfaatmeng pistaqiit.
Aamtaa tughumghatesluki whaten iknaqngwaaghmun ayuqesugnilnguut taawa iknaqmeng enraq pisnaqutkaqiit.
Qayughllak pangeghtekan anguyalguyaghqat taakut.

Tawateteftut payanginneghani, taakut awatangani tughumghatkayuget, taawa tugututaqeftut tughumghatkayuguut, nakaan anguyakulluteng taawanginaq aqelqaghniiq.
Anguyakunneghitut piniqulluteng elngaatall, naavghutulluteng ayuqeftut tespamaken Ungazimeng, nuughnaqaniq entaqun tanpeq.

Entaqun aghnasalepagisimaaquq tespamna natetaqa.
Amiiqaghhnaqaquut, uyiiq, atungak.
Naveghtaqiit taaqngwaaqat atkuwet, ilepghaaghet, sanaghtengngwaaqat amit.
Quyilleggneghtuqat entaqun allgeghutaqelghiit.
Entaqun akikaqegkangit tapghaat quyillegnun tespagavek, enkaam tukfighaqegkangit, naveghtaqegkangit entaqun amimeng.

Tawateteftut.
Taawaa Sivuqami allgeqaagunga 1903mi.
Taawanginaq maalghuguftuk taawa birth date-egka.
Sivuqami Maasqem, government-em file-ngani piyaqmininga six-nguftuq ighnilqa, August 6.
Enkaangam church-em file-ngani August 12-nguftuq.
Malghughqelluni sangami ayuqumaa.
Six-kun kiyang piiqunga imighinemni.

Teacher-elguftuq taaghtaa, teacher-kesuwhaaqaghput liisimakegkaqa.
Nulighqullghiik taakuk, apeghtughistek Campbell-enkuk.
Nutaan aanqaghtaqeftaat ketmun taawa, boys room-emeng atelek.
Taana igaghviliitkaqaghput mekestaaghhaghni aanqaghneq taana.
Esgha tawateteftuq tazinganirugpak allgeghlunga esgha whaa maaten whaten yugtutkalightunga.

Quyngighqwaaleq - Neliyuwhaalleq 
1914-mi quyngighqwaaghtunga.
1914-mi mangteghiighyuwhaallghitni legan kiigani.
Whanga uksaani itghaghtunga.
Quyngilegtimeng aqfaatnga quyngighqwaaghesqellunga.
Anaghayaaghmun apprentice-ngulunga.
Anaghayaam aqfaanga apprentice-ngulunga.

Apprentice-ngughtunga taawa.
Tangatu Unmeggaam tugukaqaa tawani.
Entaqun apeghtughistem nangllegyagullunga mekelghiighhaaghngaaghmaa apprentice-ngughtestekaqegkanganga Anaghayaaghmun, angayuqagka maavek lliilghiik.

1914-nguftuq taawa neliyuwhaalleq.
Inuum log house taana Sipelankuk, log house-nguftuq 1914-mi ulimaaghuftuq neliyuwhaalleq.
Estamagneghhaaftut.
Sipela, Nunguk, Anaghayaaq, Unmeggaq, taakunguftut.

Pingayuneng inglulguyalghiit quyngighqwaaghet.
Avegluteng pikaaftut.
Enkaangam Ayvigteghmi Pinaaya, Pangawyi, Meteghlluk, Raaquq, taakut Ayvigteghmetut.

Entaqun ag'ghilluteng tawaten pelleghtekat.
Taawa esgha 1914-mi quyngighqwaaqanga.
Anaghayaaghmi enkaangam four years-nguftuq apprentice-ngullghem kiyaghtaallgha.
Estamat ayumiqullghet atughluki kayagtekayuguftiit ellngitneng lliighesqelluki.

Tamaani qamagtengngwaaghwaaghluni quyngilgem nalluniiqayuga.
Quyngiq nalluniightughluni ayuqsaghtuq.
Upenghami whaten teglegyaghqaghhaanghitut enraq avaqutiit.
Whangkuta nalluniillemtestun nalluniiqumteki, whaa pikumteki, kii taam yugem quyngii naqam nughaa una saam yugem nalluniighluku.
Teglegyaghqaanghiteftut, naangita liisimakegkangit.

Naten uglaghqakaan quyngiq, nughaq qerngughteghllagluni, kiiwni whaten aghvighhnaqnemteggu, nughangeltalghun elngaatall qerngughquteghllagaqelghii, naangitaa ivaamiita, naalkaqiit legan aga, aghulaqusimiita.
Tawateteftut, tugulaqayuguftiit.
Nallavraghyaghqaqenghitiit tawatengwaaq iqeghtaq ayuqsaghngaan.

Quyngim Nalluniightullgha 
Enkaangam Anaghayaam nalluniillgha viistaghiinaaftuq.
Takestaaghhaalutek sigutkek qamagllutek.
Whanga enkaangam aghenqignegha awalighnegha iiksalghiimi L.
Taakwna kepneqegtuq inglunga.

Ataasimi ayumiqulleghmi nalluniilleq tamaana aghvinleguftuq.
Ataasimi ayumiqulleghmi quyngimeng nalluniighillgha.
Apprentice-ngughtem nalluniillgha.
Aghvinlek saghligaq, maalghuk yugek.
Enkaangam sivulighmi aghvinlek.
Estamat saghligat, maalghuk yugek.
Enkaangam aallghani ayumiqullghem, pingayuneng inglulek.
Aghvinlek saghligaq, maalghuk yugek.
Nalluniiqayuget.
Enkaangam pingayaani qula.
Aghvinlek saghligaq estamat yugtaqluki, tawaten nalluniightughaqluki.
Enkaangam estamaani tawani, qula allameng, tawatengwaaq uglaghqakaan, aghvinlek saghligaq estamat yuget.

Taawa upenghanghani, kiinghani kayagtaqiit.
Ellngitneng kiyaghsaghqaaghtestaqiit, taawanginaq tiintameng, egllumeng, avlawa sangwaa, kagimkaq tunqughaqaat, sameng piyaghqaagpenaki.
Gaaghusiq qamaglluku tunquqayuguftaat.
Tawaten ayuqeftuq.

Katam tawaten ayumiq paniteng tugumiightuneghmegteki, sakingitnun aglaghtesnaqneghmegteki.
Tugumiightulghiistun tawatengwaaq tugumiightuqallghuughaqiit apprentice-eteng.
Ellngitneng kiyaghsaghqaaghtestaqegkangit.
Tawateteftuq.
Tugumiightulghiistun katam.

Tugumiightuq tamaana, paniteng sakingitnun aglaghtesukayuguftiit mulupagnaqenghata.
Nengaateng taakut tugumiightughluki aglaghtestekayugit.
Tawatellaataghpetut.
Enkaam whanga piiqunga, apprentice-et tawaten esleqenghatki tugumiightughluki aglaghtesleghiistun.

Aghvinlek ayumiqulleq atughyagu Sipelam pii, "Anaghayaaq, qakun Tulii kayaggnaqsigu nalleghaghhalek aghvinlek ayumiqulleq pinaqaa!" Upenghaqun pinaqaa.

Upenghanghani Ivgami taawani, Pedersen kaanneghani, taawani ighnistikayugulghiikut.
Akilpegaghniighluta apeghiighyamta, tent-a, qawaagniighusiq, suflugaq, egllu, avlaawa, iingunaqaghtaan tukfightughaa sameng nuughyaghqaagpenanga, taawa umyugamneng lliightestaanga.

Enkaangam angayuqanka legan tent-amnun tagistanka, Unmeggaankunitaqsalghiit.
Ataasimetaqsalghiit, upenghami taawavek Ivgamun ighnistiyaataqelghiit.

Tawaten corral-mun kanaghtekayugulghii tamaani.
Enkaam quyngiq kesneghmegteggu, quyngightutala liisimakaqegkangat, yugem taam quyngiin uglaghtatalanga terghutkayugulghii.

Tawaten ayumiqulleghni kiyaghtaallemni 400-ngughtekaq quyngiqa siipngaaghluni.
Legan naangitnilluki nughaat, ighninghhaaluki nalluniighaqaput.
Naangita avaqutaghyuneghtuqat, repall unisigatiit tawanlluki, manungitnilluki inagitnilluki nalluniightughaqaput, ighninghhaghhaaluki.

Aamta ilangita angayuqiita unitqaghlluki esghapagaqiit, apeghiinemteki wetku takwaaqiit.
Ilangi tamaakut avaqutaghyuneghtuqat sughugaghaqut enkaangam ilamnnun naghpightesluki nuqneghtesluki nalluniighluki wetku, qayughllak avaqutaghyuneghtuqat sughugaghaqut, avaqutateng tugusnanighaqiit.
Sughugaghnaqenghata naghpighluki nuqneghaqiit.

Four years-mi quyngiqa 400-ngughtuq, saghligangyuqanga qayughllak.
Upenghami ighnistinun pinemni kiyang saghligameng ighniiqelghiit.
Entaqun saghligangyuqat nularakeggnapigtut.

Esghaghhuqun tawaten tuyughiighaatami quyngimeng tuyughikayugulghiit uksaanghani.
Seven hundred dollars-meng quynightuqat tamaakut money-nguutaqelghiit December-mi.
Enkaangam taakwavek ukavaamaghmi quyngightutalestun tawaten money-nguutaqut.
Quyngightuqat tamaakut $700.00-ngughsimaaqelghii.
Esgha tawatellaataamalghii.

Money-nguutkayuguyaghtut, igugiqameng tuyughikayuguyalghiit akmavek Boxer-kun, unaghsiiluku Boxer, unaghsighhaaluku, Whitlem umiilkesaqanga tagiighaataghllakaalghii kayusighikaalghii.

Pedersen taawa kayusighikaaguq estuwiilluku, akilpegaghniiqayuk.
Wetku apeghiinghata, Pedersen, akilpegaghniineghmeng taaqnemta, July-enaqenghani July-mi wetku tagilaghaataqukut, tagiiqukut maavek Sivungamun.
Kiyang quyngimetutemneng nallukegkegka sangwaa ilanga, nemun tagilqungigalnguunga kiyang quyngimetkayugulghiinga qayughllak.

Taakut aghhutanga tamaghhaan quyngighqut kelengakngukangat.
Wetku ighnisti taaqenghani, nemun tagiluta unaami taakut quyngighqwaaqluteng, quyngiq aqfaaqluku tagitaqluku tawatestaghhiinaq ayuqsaghtuq.
Unaami tuunglighhaat piiqluteng.
Enkaangam taakut unaami, taakut quyngighquyaghqat maalghuguluteng aghulaqaqut.
Nayughnanighaqegkefut temngi aqfaaqluku piiqegkefut.

Nelilleq Igaghvililleq 
Enkaangam tawaten tagtalmi igaghvilighnaqngan, Ayvigteghmiit taamkut tagilaghaatut.
Meeting-eyaghtut.
Qerngughutut meeting-aat.
Igaghvik whaa qaaknaqegkangat, nagun nekegtelleghqameng ag'ghitkaat.

Enkaangam meeting-eluteng tawaten, Ayvigteq taamnaa nunakegsaghngaan, uksumi saniitutanganeng, umegneghpaalluutanganeng, savigitutanganeng avelghaghaat anuqetuqaq.
Ayvigteq saniilnguq piyaaniilnguq.
Naqam quutfaghmeng quunpeng umegneghughtaqegkanga.

Ivgaq taawna nunakegtaq piyughngaaghmegteggu atghaghneghtuqaq.
Mangteghat suuputnginaghnayukata qenaaghutanganeng.
Qayughllak ayumiinneghani, kii tiintaviget suuputeghllagumaaqegkangi qenaaghulghii.

Maana mesagtughngaan nunallugmeteghngaan nakmikaat ukagungiighhaq reghightekayugutanganeng neqniighvikegtutanganeng.
Aghuliightaat maana Sivungaq nunallugmeteghngaan maagun pinaqaat.
Aywaameng anuqlipagigalnguq maana ikevaghhiinaghmeng anuqliqayuk.

Taawa Ayvigteghmiit itagnaghtut, tagitiit mangteghateng naafqelluki tagilaghaatut maavek.
Tagiit taghnughhateng igaghyiisqelluki, qerngughunneqigtut quyngighqwaaghet enkaam.

Taawanginaq nani tanqimi puygumaaqa igaghvik qaaksugwhaallgha, naqamalla kitum entaqun.
Igangllalleghmelnguq.
Government-em igaanitngulghiit, imatuq avangitat.

Igaghta piyuwhaaghaqngami entaqun Thompson-nguuq entaqun.
Dupertuis-nguyaghtuq ulimaghista igaghvigmeng.
Sivuqami apeghtughistenguyalghii.
Igaghvik ulimanaqaqngan, taam ulimayaghtughaa.
Igaghvik ulimaat, Sivungam igaghviga.

Teskanagun nutem piit, whagun igaghvigllaguyalghiikun whaa maaten.
Tawansalghiiqun igaghviggaq sangwaa mekestaaghhaq.
Kenlanga Troutman-enkut maavek apeghtughillghitnun atuqegkaat taana.

Enkaangam Mr. William-enkut lliighumiita igaghviksuwhaaghem kingulighaa kumaqaaguq.
Tazingagun nekegtekangat, maaten uum nekaaghtekanga, taaggun nekegtekaat.
Kumaqaalghii, kii taawa qamagtengngwaaqaqaa.
Drum-a tamaana iqiqughtaakaat sukalluku, iqitkaqegkangat guunnayukan.
Iwerngaqun tank-angi taakut qafsinagneghulghiit qerngaghmeng, wallu aghvinlegneghuyaghta.
Taakut aghuliitut.
Guuqaqat, qimaguutkat ukavek.

Mr. William, qikmiillu tesqamanlenguukak Walter-em aanutkaqaak.
Naten floor-em asinga reghiteftuq.
Aaghhwmeng iteghvikegkii.
Agepsughllagulghii, esghaghvigilnguq aaghhwmeng ivaghlukek qikmiqlu, Mr. William-llu aanutkaak.

Walter liisimalaataamaa, saamna floor-em asinga agepsughllagughngaaghmi, naten uusqaghtutkaghmi saamnanga avangisimaa, reghisimaa, esghaa aanutkaqegkangi.
Naten ayuqnayalghii, agepsum naafqekanighluku William talwa.
Qaamtinaluni tesqamantekaayalghii, qikmighllagallu tawantekaq.

Unaghsiqlu, Igaghyalqallu 
Elngataall tawateteftuq quugllaguyaghtuuq Sagunghangestaankuk, Sagunghaankuk taakuk, enkaam akluniisalghii quugkameng.
Mangteghiightuqaalghiit legan tamaaken unaghsimeng qupughhughluteng.
Taakut Sipelankut log house-nguluku ulimakaqaat.
Llaaghinaan esgha nalluniighaataqaa Inuum 1914-mi nekeftekaalghii.

Taawaa Sivuqami whaten liigikngwaaghpenanga itghaqaalghiinga maavek, mekelghiighhaalunga, 12 years-ngngulunga.
Igaghyaghtunga tesakmani iitek.
Second grade-ngulunga taaqunga, igaghyapagpenanga.

Maani itupill young men class-etgun igaghyaghaataghtunga.
Young men class-et igaghyaqayuguyaghpetut ighivgaghmi.
Igaatkayuguyaghtut yuget ighivgaghmi.
Igaghyaqayuguyalghiikut tamaani yugteggun, ima taaqaat sangan, piyugnanighaat.

Quyngighniighem Piyaqliillgha 
Quyngighniiq elngaatall ikfiqnapigtuq.
Talwa ighnistimi mangteghiisalghiikut.
Eslami legan uyghaget mayughlluki, azigutaghhaghmi taawa.
Talwa sangunaamta, sleeping bag-ngunaamta, ulingunaamta legan tawaten ingaghtaqelghiikut.
Tawatesaghpetuq.

Iwerngaa aatkaput maqalghiit.
Qamagun nughaat maakut ighninghhat, nughaghhaat, anglimangilnguut qamagun ilukliiluki, enkaangam qaayngakun tuqutangestaq maana aatkaghqaq nughaq.
Aatkaghqaaghtekaq.
Tamaana melqwi qaaskelluki atkukaqaput.
Ilepghaaghluta temkaghluta.
Amimeng allighsighluta, kamegluta, amimeng ayapghaataghluta.

Taananginaaguq umegneghughhneghani seghlepiguuq.
Azigutaghhaghmi tawani.
Iwernga tagtalmi sunglugtaghhaghneng, sunglugtaghhaat sangwaat azigutaliitaput.
Mangteghaqsaagutaput.
Legan unaghsimeng tawaten ulimaluki, canvas-meng qantaghluki.
Llaaghanwha legan azigutat piniraaghinaat.

Anuqlighnaqenghani petugteghaqluki ulleghhnayukaki.
Alaghrang egllungllaghtut, ulluvikat five gallon-et, tamaananginaayalghii ulluvikaq five gallon-a.
Tamaaken egllungllaghyagutut, suflungllaghluteng kagpelengestayuggaghmeng.

Suflugkat sangwaat, egllukaghqameng Pedersen tagitkayugulghii saagngalghiimeng, galvanize-et sangwaat egllukaghqaghllaget entaqun whaten plywood-estun angkalghiit.
Kepughluki ulimakayugit.
Whangkuta enkaam suflungllanemta, meghutluget legan uyguuquulluki suflukaqegkeput.
Llaaghanwha legan.

Ivgam qaayngani ighnistiiqelghiikut, Pugughillghaghmun ukigyagutukut, Pugughillghaghqun sunglugtaghhaat ulimaluki, egllulighluta, quugtupiglleghhii legan, qavangsiyuwaalghii, qavangsiyaghaqelghii.

Quyngighput ukigulluku Pugughillghaghmun aga mayughaqelghii.
Mayunghani maligsaaghaqaghput, maligsaaghaqaghput iwerngaqun ungleqaquluni lliighnaqenghani, umulghaghaqaghput, ukigutaqaghput tawavek nayumnnun.
Pilaataqulghiini four hours ungleghumatkaqaat.

Taawanginaq emta ilangita nayughilghiit kipullegfik tughaanghani neghesnanighaqegkangat ungllegtaataghaqegkangat takelengestayuggaaluki, ungleghumalleq lliighumaaqegkangat, one hour, two hours.
Ungllegtaatam whaa kipullegtilleghqaq kaannaqenghani, ighlegyagusimaaqegkangat liigilliighluki.
Kiyang quyngimetkanga whanga.
Utaqiigaqlunga taakut aleghqanka taginghata.

Esghaghhuqun Genugenkut, Maligutkaankut, Ayugighsaatenkut quyngighqwaaghaataqaayaghtut.
Taawa mulunghitut.
Sivuqaghhneghmeggni taawa itghiigatut.
Entaqun iilqayugaqut nanghiineghmegteggu ikfiqnaa.

Neghegpenaamta, qavaghpenaamta igleghhnemta taananguuq ikfiqnalleq.
Enkaangam ivaghiyami tawani ilangakun unaamun kenlanga kaategpenaamta Ivgamelluta piiqegkanginkut.
Nanghiighaataqangat, enkaangam ima piiwaghaqut quyngighqwaaghwaaghluteng.

Iilqayuneghllugutemneng whanga.
Meghnughnanighwaaghlunga, tenmaawingwaaghlunga.
Angtanghhamtestun igleghtaqelghiikut, enkaam meghnughnanighwaaghluta.
Enmis uteghmun aqfaatutaqluku quyngighput lliighaghput tughwaanemta, ivaghiyanemta.
One week aghulaqutkaqegkefut quyngimun pinemta, tuqutiilleghqaq pinaqenghani.

Amansaghtuq corral-a, tuqutiighyuwhaalleghput Qitnegmi.
Qitnegmesalghii corral-a, taananginaayalghii.
Enkaangam corral-engllaghtut Ivgakun.
Taawa taawavek sakmaken Sivuqameng tuqutiighyaghyagutut.
Taamaverugllak pikayuguyaghtut Qitnegmun Sivuqameng tuqutaghyaataqsaghtut.

Herd-em tukfiqayuguyaghaa, atungak, uyiiq, teghiglaaq, qaghlukaaluku.

Quyngilegtilleq 
Quunpeng quyngilegtimeng ayuqsalghiikut, qimugsighpenaamta.
Peghqightiluta piiqelghiikut, repalqun ataasimeng, estamaneng inglulguluta Pugughileghmeng coal-emeng piiwaatikaagukut, quyngilegtiperewaaghmeng igaghvigmun, Sivuqam apeghtughistenganun.

Sivuqaq entaqun usingighvigisan, natesan Pugughileghqun coal-a qaakumakangat.
Government-em coal-enga igaghvigem.
Quyngilegtimeng coal-emeng piiwaatiyaghtughtukut Sivuqamun estamaneng inglulegyaguluta.

Maalghut usikaataghaput ataasikun quyngikun, 150 pound-et coal-et ataasit.
Whangkuta quyngiput utuqanghulghiit, tenmaawikat qamumun, qamuqusighllaget.

Ukut Ayvigteghmiit ellngita nuteghat quyngiteng atughnaqluki, naavyighyugumalghiit qamaatiigalnguut, tenmaawikaanghilnguut.

Usilluta tesamavek tevmun pangalegtisalghiimeng legan unitiinkut aga, Ayvigteghmiit taakut quyngiit nuteghaalghiit, whangkuta utuqanghulghiit.

Pugughileghmeng usilluta aygughtuusalghiikut, nuugtukut whangkuta enraq usisalghiikut.
Tevelqugni utaqiigukut, Pugughileghmeng saaggutukut.

Wangqetelen aviituq.
Galaagerngem piinkut, "Wangqetelen entaqun uka." Taslughameng uka allgelghii.
Maasqen piiqaa, "Maasqen, sameng piyugtegpenaan pinaken, entaqun uka qefliqngwaalghii." 

Aa, whangkuta Sivungaghmiini, salin tagillghilluki Ayvigteghmiit, Tamlu, whanga, Maasqen, Meghyuq.
Enkaangam Ayvigteghmeng taamaken, Wangqetelen, Galaagerngen, Aluwa, Nungunaq, Qenluk, Akiya, aghvinlegyaget.
Whangkuta estamaguukut, quulnguukut qerngaamta.

Wangqetelem quyngii paghyum qamuyiilnguq, uninnaqaak usigni, aallgha waran qaakesqaat.
Taana enraq ighsakaataqaat qaaknaqenghitaat.

Piitnga, "Elpek nanghiiquyaquvgu, usiksaquvgu." Sivuughaqestaghngaamkun quyngiqa naavyighnayukan pingayiitaqa.
"Masingka legan itagnalghii!" 

Maghyaghqughtekluku Wangqetelen igleghtukut sukatutalangatun.
Quyngii ungleghaatatughqwaaga meghnum.

Qamiyeput, qamiyepiguut iqetughllagluku two feet-ngwaaqut iqetaaghalluki qamiyengllaqat.
Qayughllak kilgaani petugvikumiita piiqegkeput, legan aaghwulluki unitaqegkeput quyngiput.
Nemun atghaghaqelghiikut aaghhwlluki.
Suqaghneghi savikenghaaghuut.

Enkaangam piyalghiikut Masingka pingayugughngaata Sivuqamun kaatutanka.
Kii qamuneghtupigtut, kiilqusiq atuqaqegkangit qayughllak.
Kiiguyaghngaan unaghsimun qamughtuusiqaqegkangit.
Enkaangam qamumun iknaqut naavyighyaghqaanghisimaghmeng ayuqut.

Chief Herder-meng Tugutelleq, Nakmiilleq 
Taagken chief herder-meng tugunnaqut, chief herder-kaghqameng.
Sivuliq Sipelanguuq chief herder-a, enkaangam Pangawyingughlluni, Pangawyingughsimaan nutaghameng chief herder-kaghqameng tugunnaqut.

Quyngiq corral-mun kanaghlluku, kestaghput, pingayuguluta, Pangawyi, Ggayeglluk, whanga.
Nalimtaa tungqwaaghaghhnaqagu, tungqwaaghaghtelleghqaa esghaghnaqaat.

Pingayuneng ayumiqukat, yearling-et, pingayuneng uksughtekat, old dog, old dog-meng atighyaghqat, tawaten.
Atightughaataghyaqeput whangkuta quyngim ayumiqututalangi.
Kestiluta apeghiighluta piyalghiikut, "Kii! Whanga elqughaghsimakegka quyngiq kiyang ayumiqututalnga!" 

Amenam Ungazighmiistun, paamkustun, quyillgistun, quyngimetutemneng liigilliiqaqegkegka quyngim uksughtutalanga, nayuqem angtalnganeng.
Tawateskangat pamani, Quyillget liisimakngwaaghluki uksughtutaala tawaten ayumiqullghi, kiyaghtaallghi liitngwaaghluki ayuqegkangit.
Tawatengwaaghwaaq ayuqsaghpetuq.

Aawallu quynimun chief herder-ngulunga tuwaatnga.
Quyngiq tungqwaaghaghtekegka.

Tawani chief herder-ngulqinaghtunga, mayor-ngumaghma, estuwaghmun director-ngumaghma.
Estuwam saghyanga whangkuta ag'ghitkegkayuguyaqefut, Anica-m tugumangilluku.

Akitutala qerngaamta ulimalaghluku, Sivuqaghmiitlu qerngughulluta ulimaluku pikayuguyaqefut.

Sivuqami Kuzaata mayor-kesaqangat.
Enkaam qerngaamtung Kuzaatallu qepghaqaalghiikung kiyang estuwaghmun.
Llaaghanwha legan kayanqun maana ukighqughaqegkefut, akingilngughmun samun neqmun ukigtelleghput pikayugukefut, enkaam estuwaghput ifliingigalnguq.

Akipagisaghngaaghmi ghhuuq tamaana, tamaavek aglaghhnemteggu iflangigalnguq.
Maana ilanga neqem akimsuggiitngulghii, enkaam tamaavek nengighqennemteggu akingilngughmun, akitughtevleghaghyaghngaaghmi kayanqun tamaana atughput ivaghiniighusiq piyaqlinayukata.
Tawatetkayuguyalghii.

Maaten Anica-mun lliighluni tawaten lliiqaq.
Tawatesaghtukut, elngaatall tawatengwaaghwaaq qepghalqesaghaghput Sivuqaghmiitlu whangkutallu.

Meeting-ekayuguyalghiikut kiyang council-ni, Sivuqam council-ngi, whangkutallu, qerngughulluta aghvighaatameng tawaten meeting-ekayugni.
Ilangani maavek tagiluteng, kiyang whangkuta tesakmavek, Mr. Daugherty kiyaghlluku, meeting-eyaqayuguyaghtukut.
Mr. Daugherty seghleghlluguyalghii qayughllak tamaani.

Qayughllak whaten Daugherty-m quunpeng tesakmavek July-eyaamaamta pistekayuguyaqanginkut.
Qerngughulluta July-aaqelghiikut, tawatesalghiikut.

Maaten pamaken inglunganeng pinanighyalghiimeng, aqelqaghniighusiightekanga aangqiighaq.

Chief Herder-em Qepghaqaa 
Chief herder-em qepghaqaa tamaana elngaatall quyngiq, quyngighqwaaghtet hour-ngit, igaghtelighluta.
Forty-five cents-an-hour-nguftuq tamaani qepghalleq.
Aghsaghmesaghtuuq forty-five-cents-an-hour, iwernga tawaten angkayaghtuq.

Enraqlu money-pigmeng akileghtughpenaamta, quyngimeng pikayugukanginkut.
Iwerngaqun herder-ngughsimaamta money-ngiighhaghmeng ilaluta lliighiinkut.

Tawatengwaaghwaaq pingayuneng inglulguluta quyngighqwaaqaalghiikut.
Chief herder-et tamaakut quyngimun kayagtimun, taakut quyngighqwaaghyaghqat qepghaqayuguftiit, quunpeng quyngiq tawaten lliinghani tawavek tuqutilleghqaq lliinghani tawani tanqimi, yataaghqestekestaaghaqegkangit.

Chief herder-em qelellgha tawateteftuq, quyngighquyaghqat taakut ulimakayugii quunpeng.
Tuqutiighmi, tawaten uglaghqakalghii Sivuqameng atungak, uyiiq, money-meng ilangi, quyngingnatangit.
Saama qepghaneghmeggni llaaghanwha hour-ngit taakut quyngimun legan qiiftaqegkangit.
Akimsuggangunaan urang, qamagtengngwaaghwaaghluku qepghalghii, enkaangam quynginguutkayuguyalghii, tuqutanguutaqelghii.
Saama ilangita pirughtitaqegkangit.

Whangkuta katam quyngilegni, iwerngaqun nasiqutestaqiinkut piyukellemtestun inwa tukfighluku.
Enkaangam whangkuta tunqughaqegkefut akingunaan tanemlleqa quyngighyaqanun tamaavek.
Whangaqun kayusiitinaqneghmeng katam whanga tukfighaqluki akingit pilaqanga, herd-em palaghaghtekayugukangi.
Whanga upuupeng pinitun tukfighaqegkenka, qayughllak neghyugnapiglleghhii quyngiq, maaten paninang tawatelnguq.

Urang nulasaqumegteggu whangkutestun ayuqsaquyeng, whaa quyngim yugita kelengaksaqumegteggu ighnistiiqluteng, tuqutelleq kayaannayalghii.
Kaviighem, meteghllugem, tuqutkayugukanga nughaq, kelengakenghilngughni.
Meteghllukruget tamaakut teghhikun nughaghhaat qellungit nusukataamaaqegkangit.
Kaviighhaat tamaakut uwighhughluki tuqutaqiit.
Tamaaken enkaangam apalluqluku, Sipelam chief herder-nguluni tuqutiinemta, nayughinemta, kaviighniightestaqegkanginkut tuquqiitneng.

Taakut amiirii Pedersen-mun tuunluki money-ngi taakut nayughikani, kaviighet tuqutkaput Pedersen-mun tuunluki, akikluki, money-ngi taakut whangkuta nayughikani nengiitestaqaa.
Money-ngi nengiitaqaput nayughikani.

Llaaghanwhaa nughaam tuqullgha kayaalnguq, wetku umegneghughneghani upenghami esla naafneghminigu ghhuusqughaqelghii, gghuugaqelghiit nughwaghhaat ilangani.
Aamta ilangani aghsaan tuqullgha ayuqaquq.
Taawa esla naafluni aliighyuwhaallghani pinemta, kii, tuqwaaghtaqumaaqelghii.

Enkaangam iflangigalkefut, nughaghhaatlu tamaakut ighninghhaghhaat akikegkayugukangi chief herder-em.
Tamaakut tuqukat nayughikani tawani legan akingitut, avangitut pilaghaqegkeput saghnaaqegkeput, aviisaghqaayalghiit qayughllak.

Taanangulghii uksumii, uksaaghmi whaten kumlaluni aniguvzeghaghyaghluni, eslallugughlluni puqlaghqwaaluni aqlaghaghpaggneghmini saamnanga legan sikuneghminigu neghvigiitaqelghii.
Qayugtughyaghngaaghmeng, estuwiinneghmeggni tuqukayuguut, estuteng naangtaqegkangit.

Enkaangam kiyang naayghami kiyaghhnaqneghtuqat, naayghat avangilnguut itagnalghiit, enraq ungagapagiitkayugulghiit.
Ungagaq tamaana uksumi neqekegkanga quyngim.

Ungagaq enraq tamaana liisaqefut, Laavlaaghmiit liitestekaat ungagam piitellgha.
Talliman'nguq ayumiqullghet, quyngim neghenghinneghminigu, nagukayuguuq.
Ungagat tamaakut tallima ayumiqulleq atughluku wetku neghyaghqaaghsimaaqelghiit.
Piilluteng sukangitepigsimalghiit.

Upenghami itagnalghii alngunak piinghaq maana quyngim neghegkayugukanga.

Laavlaaghmiit tagiuwhaaqaaftut quyngiq maliglluku.
Pinaayankut, Sipelankut, Qalunkungulghiit sivuliit, quyngiq qaaksuwhaaghaqngan qula.
Aghtuqaayagenkut quyngighqwaaghet, Petgenghhaankut kinkut sivukluteng.

Enkaangam ayumiqungani alla qaakutkat quyngimeng.
Enkaangam taakut taaqut, Sipelankungughtut taakut, elngaatall quunpeng Sipela, Pinaaya, Petgen-ghhaq (paninang kiyaghsalghii).
Petgenghhaq entaqun umiilkesaqangat tamaani, Meghyuunkut anengaat.

Laavlaaghet taakut entaqun maalghugumayaghtuk, wallu qafsin'guyaghtat.
Apeghtughiyuwhaaqat.
Quyngim yukumtaaghi entaqun uuvganeng.

Qamiyngin'nguq qayaaftut, uuggun qamuutalget, uuvghigallaataghtut.
Qayastun tawaten ayuqeftut qamiyngit.
Amenam entaqun nuyaaghiiteghllanghata atughaqegkangit.
Aamta nuyaaghluteng naafqesaghqaqiit, qapratughllagtut.

Quyngimun Apeghtughilleq 
Apeghtughnaqsuwhaalghiini, naten uyatutkaaghluki, sangwaa five-to-six feet uyatutkiita petugaqaput.
Taakut enlegkutat qamughaghtaghyaghqaaluki, qamughllagyaghqaagpenaki, aaghhaghtameng piyaghqaaluki, aqnighhnayukata, iisqaghaghhnayukata.

Quunpeng nalughqutaghllagaqu tuguyuwhaanemteki.
Qapragllagaqut, sighunghit kepughluki holda-lighluki petugaqegkeput.

Unaami wetku pinemteki aghuliighumaaqelghiit.
Unaamingani enraq qaghlaaqaput.
Qaghlungit piyuwhaanemteki, enraq tanemlleqa qaghluyuwhaaneghmeggni efleghyugem iwernga mulupagigatut.

Liisaqeput tuguyuwhaanemteki tawaten apeghtughnaqnemteki qaghlumiita lliighaput.
Qaghluughumiita, qaghlungit petugteghwaaghluki tawavek, saagtengit qughwaghnayukata.

Saagtengit naten tagkaaqut, teghigluget tagtalkelluki.
Tapghaghhaghmeng uygaaqaput.
Teghigluget peghlluki whaten iqetutkiita sangwaa three inches, peghlluki tawaten saagtekaqaput.

Qaghlut piniipigtut tamaakut teghigluget, amiirii, melqwi qaaynganilluki.
Unangi melqiitaqelghiit, uuknangi agtugham qaghlukusiighteghllagem.

Peghqigsanemki, whangaqun kiyang pingayuneng qavaghtaqanka, apeghtughnaqnemki.
Amenam pinqegtat wallu akuuraghaqsingi.
Emta ilangita ilulluget, sughugaghllaaget quunpeng.
Anusigaagaqut, uka legan sughugikayuguut, enkaam qamiyeteng napaghaghtaqegkangit uka taginghata.

Uyiighet tagtalkelluki tawaten saagtekaqaput.
Enkaam qamiyeput uka taginghata saningiinneghata uughqaghtaqluta.
Taawa ukanlluki quunpeng sayughqaaqaput qiifnaqutkaqaput, qiivyagutaqut ukavek aghenqigneghmun.
Qiifnaqnemteki angyallighquumiita qamiyeput taakwavek, elngaatall taawa qiivaqelghiit.

Pangalgughaqut, pangalgughaqut, pangalgughnaninghataa amukestaghaqaput.
Whaa qiivaatatughlluteng lliinghata, aghuliightaqluki.

Qenwat tenmaawisnemteki taawa uyatutalangistun lliighaqaput.
Saagtengan tagtalngi, tenpeyaghqaagpenaki sangwaa six-feet entaqun five-feet tawaten uyatutkalighaqaput.
Aghuliighaghtekata, tenpekumteki, ighungi ayemnnaaqeput.

Kiyang pingayu whanga qavaghlluki peghqightaataqaqanka, pingayu qavaq.
Tawatetkaagut pingayuneng qavaghlluki peghqighaqut peghqigsaqanka.
Akuuraghaataqaqanka ilullugilnguutlu.

Inglusighaqaput tenmaawinghata, enkaam maghyaghqughtengughtaqut.
Tamaakut aamta follow-meng atiqaput, taakwegkestaghhiinaq, elngaatall follow-t tamaakut usiighaqaput.
Ellnginaghmeng igleghsaghqaanghitut, quyngilegtisighqaanghitut ellnginaghmeng.
Uziveketaaghllawaaqut igleghtegpenateng naqam petugluteng taslughanqegtut, follow-meng atighluki ayuqaput.
Enkaangam qamiyemteggun petugluki usiluki whaa igleghutkaqaput, whaa usighllagluteng, naqamllu itagnaghaqelghiit.
Tawaten igleghusiqnemteki, follow-meng atunemta yuguyaghngaata, aqumluteng maligutaqelghiit, taawanginaq ellnginaghmeng igleghsaghqaanghitut pegngaghmeng, uziveketaaghyaghqat igleghtegpenateng.
Sangameng tawatetaqat inglusiimangilnguut.
Enkaam inglutelget pinightut quunpeng.

Emta tawatellaataghpetut qikmistun, sukallelwaaqluteng.
Sukalnguut sukaghllaguut.
Whaten igleghunnemta, pangalegtinnaqnemta aga sukalngughmeng quyngilgunemta aga unitqaghtaqaput ilaput.
Aqfayngwaakegtat tamaakuut, aqfayngwaaneghmeggni whaa pangalget ilangi.
Pangalegtinaqutnginaq aga, ilangani pangalegtitkayugulghiikut qayughllak.

Uyaatiqaq taana kiyang tuququqaaguq iisqaghaghtestaqluki.
Naten piiqaki apeghtughineghmini.
Entaqun nuqneqaneghminiki aghvequtestaqegkangi.

Iisqaghaghhneghmeggni sivugsaghqaananighaqut.
Naasqut ukut iisqateng aqnighhneghmegteki, sivugsaghqaananighaqut, enkaangam tuqutaqaput.

Emta tawaten ayuqlaataghtut, ilangita apeghtuqiit ilullugllaget sughugaghyuneghtuqat.
Whanga amenam apeghtuqanka ilulliqepagpenateng, llangaqa pinqegteghraastaghhiinaat.
Emta piiqlaataghiit tamaakut ilulluget, umyugiit natesimaaqelghiit, suugllukaniimaaqelghiit.
Tawatetaqllaataghpetut.
Manigughluteng quyngit atughqaagut, sasnaqefqaameng.

Sughugaghyuneghtuqas taawa anusigaagaqut, legan iiwen mekelghiighet qamiymeggneng aafsigatut.
Sughugllanghisteng legan qamiyeteng napaghaghtaqiit, qayugmignaqneghtuqat qayughllak.

Kii, taawa nulakaayaghtuq, 10,000-ngukaaguq kingulighpigaq corral-ekaq.
Nalikek Ifkallghenkuk, Nuuqitaankut chief herder-ngulukek.
Nulapagllakaaguq.

Enkaangam tawani uksumi elngaatall, upenghaghyagu piyalghiikut, kii uughqani samani naayghaghhaat uvitangitni.
Yaywaalingiighhaaniiqegkangat saamna iwhanim aygughhaanilnguq, Suvinaghraaggaat, Ayvigteghem kelutanganilnguut.
Nayghannaq, Suvinaghraaggaat, naayghaghhaq taana.
Uvitangani tawani kii, ungleghumaghllaak, tuqukalghuteghllak.
Legan ungleghumanqusiin tawaten paneghaatkaq.

Enkaangam qiighqaq maana tawaten uglaghqakalghiimun quyngimun atughqaanghituq, mekestaaghhaaguq.
Uksuum neqanga piyaqnapiglleghhii.

Qaltemeng, aqsaqughmigitgun piyaqeput, uyghagem qaltenganeng, neqngunghilnguut amenam.
Uyghagem qaltenganeng aqsaqughhmikelghiit, seghleghulghiit neqngunghilnguut.

