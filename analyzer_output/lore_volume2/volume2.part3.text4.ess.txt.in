Vupiget Neqniillghat 
Ggayegllugem Apellgha 

Neqniilleq kenlengisaghtuq avangisaghtuq.
Iwerngaqun unaksulleghmegestun uglaghqakaan unakegkayuguyaghaat.
Tawaten uglaghqakaan unakelleghqameng kenlengisaghtuq.

Upenghami tawaten angyaghtuneghmeggni naamakaghhniiqelghiit, pingayuneng inglulek ayveghaneghmeggni naamakaghtemmeng atilqeftuq.
Ayveghallghem uglaghtalanga eight, naamakaghtengnguftuq atillgha.

Yupiineghllawaaqsalghiit.
Ilangi aamta whaten yupagitaqluteng ayuqsalghiit.
Enkaam natetkanighmi angyiigataqluteng, yupagilnguut.
Tamaakut yupiinghet alngunak angyalleghmegestun angyaqayuguyaghtut.

Twelve-nguyaghpetut angyam uglaghtalanga neghighluku.
Saavlankutgun angyaghyuwhaaghtunga.
Taagken Angqatenganwatkun angyaghnalunga piyagh lunga, kayutngunaanghinnilunga ighsakaanga.
Elngaatall suwaghqwaalunga nutem anglikuma ellngitgun angyaghyaghqaagpenanga.

Anglimaghma tawaten yungllaghyaghaanga, taana puygunghilkegka ighsakelqa.
Kayutngunaanghilqa, piyunghitunga.

Uwaliit, Saavlankut, Aghillugenkut, Quwaarenkut, Nemaayaankut, Temkeruunkut, Ifkaghutenkut, Eghqaaghaankut, Ungalaankut, Sulugenkut, Nguungayankut, Akulkinkut, angyaqayuguyaghpetut angyaghwaaghqun lliighumaghmeng.

Taakut kiyang Quwaarenkut upenghaatanga tamaghhaan aghvengegkayuguftut.
Aghvengestenguftut taakut, aghvengyuqat.
Pusaa sivuyagtekluku Quwaaren atakegkanga.
Pusaankut, Ataayaghhaankut, Aghnilunkut, Kunukankut, Tatuwinkut, taakunguftut avaqutii Quwaarim.

Elngaatall aghtiilnguut yuggaat quunpeng.
Angyaghwaaghqun lliighumaghmeng, amsanaghllugmi whaten taglaghtuunneghmeggni, quunpeng sivuliimanginaghaqelghiit yaavuqumeng.
Entaqun yaavuqumeng neghaalipagigalnguut.
Angyaatlu enraq sukasimaghmi ayuqelghii entaqun.
Pakregrakegtaghhaq angyaghhaat angyaghwaaq.

Sivukluku nanevgaghtaqa piyaanghani maligtaqegkegka.
Taagken maavek lliighumaamta aviighusimaan umyugamneng lliightunga.
Kiyang umyugamneng piyaagaqlunga lliightunga, aviighusimaan nanevgaghtaghhaqa taana.

Ayveghhniiq sufluganeng whangamni talwa teghignaghtuq.
Teng'ghunaghtuq ayveghmeng naghulleneq, sugupineq.
Suflugameng talwa teghignaghtuq.

Yakughniituq, uyiighat kangii taakut sakun vuusleghqun ayugilngughqun agaghlluki, qaamqaghulluki.
Sugupiluki piiqegkeput whaten pugleghanilluki piiqegkeput.
Atghaghnaqneghmeggni uygulluteng aneghsaqwaaqelghiit sugupateng qerngughsuggaaqanghaki tawaten wetku sugupiiqegkenka.

Aamtaam asitnginaaqanimeng pilghiini neghqughnalghii.
Uunghatlu, naghulkiinaghluku peglleghhiini uunghiighunnalghii.
Tuugkamelluki tawani atghaatkayugi.
Naghullegluki tawaten naqamalla, qesulghiini, pingigalkangi nengtelghiini.
Uyiighet nenglleghhiini uunghakun petullghi.
Naghighaghtaqelghiit, iikaqelghiit.

Nengtaghluteng tawaten nasiqulluki sullevulluki, siingenllu takulaghaataqegkangit ayveghalghiit tawaten, sayugluki taawa tuqutaqegkangit.

Nalluniitaqut anglumegteggun aneghhneghmeggni agepsaaghuutkayuguut.
Allaaghiinaagut pugleghem nuqutulngi.
Aamta naafleghmelluki uka samaken mayunghata, esnevaghwaaghluta tawavek laaghhaanun naafleghmi tawani.
Uka mayughaqelghiit whaten qungughqelluteng.
Whaa aanaqenghata kepelleghteggun taaggun naghullelghiini, taawa unaknalghii.

