Sivuliighaput 
Mekeneghsim Apellgha 

Taaganii qiighqaq maana yugtupigsimayalghii.
Qafsina villages-ngumayalghii, Sivuqaq, Siquvek, Kiyalighaq, Kukulek, Qangeghsaq - Kiwatangaghmiit, tawaten ungipamsukaqegkanga Aqaam.

Aqaa iwhanit aghnaqeghrugaat, Pagaliit.
Pagaliit Tuusaankuk Akumutaankuk panigak.
Tupaanga nuyeklighpigaaniiqaa.
Anglegutkullghiit, enkaam ellnga Iqmaluwa, Paazak uyuqlighpigaaniiqaa.

Kukulek yulguluku repall esghaqaqniiqaa.
Angayuqagkenkanguq tesakmaken Kukulek yulguluku Kukulgutkaqaat ellnga.
Legan'nguq Kukulegmun tagyuqaat, taakwavek Ketliqat saningitneng uwalighneghakun igleghtat.
Kii, nenglum qaaynga paga ketanqwaaghaqrigtaa yuuk naavghutuq.
Angyaghyagneng Sivuqameng araghtut.

Taamagun tamliiviggaawaqelghiikun, taaggun'nguq tamlagtut.
Taananguq tamliiviguniiqaat angyighvigumaghmi, Kangighluqaghhaq taana.
Yugtupigsaghpetuq.
Elngaatalnguq angyaghteng saafneghitaat tenputaqngan.
Yugemnguq qaghlegtekaqii taagken.
Tawaten ungipamsukaqii.
Yulgulukunguq liisimakaa.

Tawaten'nguq aghnaghaghhaaluku piiqegkangat.
Tawaten'nguq aghnaghapenaaghuluteng ellngit, entaqun kellmigsigalluteng salin, iwernga ungipaghnguq nagaqughaquq whaten kiipaghqemmi uksaaghem tungangani, Kiyalighaghmiin'nguq tesqaga aqiiyagtut.
Ii, legretaqelghiin'nguq aghnaghallegaat ellngit.

Kiyalighaghmiit pineghmegteki, tesqagumnguq yugi angvigapigtut.
Pineghmegteki metghaghmeng atkugulluteng, aatkaalluteng.

Tawaten tagtalmi ilangakun'nguq, Kiwatangaghmiin'nguq tesqaga aqiiyaget.
Pineghmegteki, naghuyamenguq atkugpagulluteng.
Esgha Tuliinkut nalighneghit maaten entaqun Kiwatangaghmiit.
Qangeghsaghmiit, taakusta Kiwatangaghmiit elngaatall sakinka ukut whanga, Meghyuunkut.
Kiwatangaghmiinguniiqiit, Pungughmiit Kiwatangaghmiit.

Unmeggaankuk, Meghyuunkuk anglegutkullghiik.
Pinaayam nuyeklighpigaaniiqaa Petgenghhaq taakuni, Aluki uyuqlighpigaaniiqsaghaat.
Mekelghiighuluteng, apangiighhaghputlu aagna, apangiighhaghputlu aamta entaqun seghleghllugumayaghtuq.
Upenghaam whaten unugani qawaagniighnaghsimaan, anengaghmi Nguungayankuk Alangankuk qawaagniighusiit metngeghullaataamakanga.
Qawaagyaghyaghluteng, Eghqaaghaam guutqaghfikumakanga taana Aluki, Sivuqami.
Aqaam Sivuqamelluni ungipaa, aghnaghaaluni.

Taawa Sivuqaqlu, Siquveklu nagatelleghmini uglaghniiqsaghaa.
Upenghaamnguq eslangani tawaten amsanaghtupigsaghniiqaa taaganingani elngaatall.
Ataasighhaghnenguq aghneghet qafsinat naqam enraghnguq naafneghmini uksumi elngaatall taakunginaghhaagneng umegtaqaa.
Naqam aliineghmini taagaverugllak.

Upenghami tawaten taagani sivunemnni maalghuwaaqsaghtun'nguq mangteghat kiyaghusiit.
Uksaaghmi mangteghaghpagtuutaqun'nguq kumlanaqellghem sivungiighhaani.
Upenghami angyaghnaq taaqaghesnanghani, mangteghasqwaaghmun'nguq aanleghaataqut.
Taakut mangteghaghpatenguq naafqaqiit.
Naafqelluki kagpagaqiit.
Kiigmun, summer house-mun nuugtaqelghiit, mangteghasqwaaghmun.

Mangteghasqwaaghen'nguq tamaakut mekestaaghhaagut mangteghaghpagneng.
Bedroom-mengi qaamkut ungaviguun'nguq atillghi.
Enkangam sivungani taawani kitchen-et amalka, gaat.
Qulangi reghilnguut, gaaghviget.
Mangteghasqwaaghet tamaakut tawatenniiqiit.

Tawaten'nguq Sivuqaq mangteghasqwaaghmun aanleghaasuwhaaghluni, Sivuqaq gaaghuunneghmini, qaqsungiit, naghuyat, esnem tungangakun'nguq naghughhneghmeggni nutem alpaneghmeggni saayngit puyuqemlegaghwaaghluteng.
Tawatengwaaghnguq Siquvegmi tesamani ayuqniiqiit.
Esgha tawaten nengyughma ungipamsukaqaa.

Enkaangam entaqun saam aqnighneghem qiighqam yuga village-emta maatum yuga strike-emaa ayumiqulleghmi wallu ataasimi yugiimaa.
Sivuqaghhiinaq survive-emalghiinguq.
Tamaana village-em ilanga tuqulaghaatkaq tawani, paaghqiitkaq.
Tawaten aapqaqaa.
Iitegngoq Sivuqaqlu yugighllakaqsaghaa, iwernga esgha siipneghumalghii.
Kukulek entaqun esgha tamaatum, Iegan nenglum ilungani tesqamani aghuliightuutkaq.
Qantaghaqun entaqun esgha Kukulek paaghqiitkaq.

Naniillgha Pugughilghem 
Pugughileq, repallnguq pennat taagegkut tuumlighllagluki ayuqsaghpetii.
Neliyaghngaaghmegteggu nanuum nenglungit kanaghaqluki.
Nellugyuneghmeggni unitaqluki.
Tawatesaghpetuq Pugughileq taaganingani.

Yuugnguq tespamaken Avatmeng atghaqaq, Qaaqa.
Sivukluninguq Tapghukun nelikaaftuq.
Tapghuq uksumi neqniighviga awavaqaanlenguq.
Pugughileghmun tevumalghii.
Tawaten nanuq ivaghitkaa naten efleghhtelleghqameng.
Tawaten sangwaa tamaghhaan nanghiiqumakanga, kumaghtaqluku, sangwaa kumaghtaqluku, nanuq tamaana efleghhnaqneghmeng, iqitesnaqneghmeng.

Taawanguq kingulighpigaaguq, nanuum naanghaaneng ayaawaqluni kenghek kumaghsimakek.
Taawanguq nanuq qerngughteghllagluni taawagun Singigpakun aatqaaftuq.
Legan'nguq aneghneghan agepsughlluku.

Taawanguq yuggaam taam Pugughileq naniighutestekaqeftaa.
Nanuumnguq neksaghpetaa taaganingani.
Tawaten aapghaqaat.

Sivunghenka Kingikaat 
Taanata esghaghhu whanga aatqa Mekeneghsi.
Fifth generation-nguniiqaanga nanevgaghtaghhaghma whanga tespikegken ateghmeng.

Mekeneghsinguughnguq liisimakellgha.
Mekeneghsim ighnegha Awliinga.
Awliingam ighneghqek Alangankuk Nguungayankuk.
Enaangena nayakluku, Maasqem naanga.
Enkaangam Galaagerngenkuk, Kingikaankuk Maasqen ilughaqaak.

Enkaangam taana Awliinga un'gani peleghqegkaaniiqaat uksughyuwhaaghmi tanemlleqa qighuneghyagmi qimugsimi entaqun pikaq.
Qikmiita qighuneghmun teghiighutkaa.

Liilightuusaalaataghpetuq qighuneq uglaghllak qerngughneghllak kaatqaghllukunguq, pulasnanighaqaat.
Kanaghnaghtughnguq, kiingighuteghllagluninguq uglaatmineng ayuquq.
Liilightuusaq.

Tamaavek qikmiita kaatqaghulluku kanaqaq.
Entaqun qikmiillu atunem pinaqusalghiimeng qikmiita mughugtekaat wallu tawani aliisaghluni.

Taagani nani Eskimo custom ellmineng kenlengllalleq ayuqsalghii.
Tawatelluni taan'ganinguq peleghqegkaq kiyang taglaasigataat imaken ima.

Taakuk ighneghegkenka tuguyugllaghngaaghmegtegnegu qayughllak pilik liilightuusaalghii, mamleggnaqumaghmi.
Iwerngaqun kuguutitkeghngaaghmegtegnegu unitkaak.

Tanemlleqa tawatesaghtun'nguq taan'gani yuget peleghqegkaanghata aghnaghaghhaalukinguq atiiqaqsaghiit.
Enkaangam Nguungayam nuyeklighpigaaniiqaat aghnaghaghhaaluku atiiqegkaa Awliinga taana.

Tanemlleqa Awliinga Imingatem ilughaaneng Aghnaghlluggaam kuug'ghaneng Estugruugmeng ugwiighumalghii.
Enkaangam paniggaghqek taakuk Avruwaankuk, Kukiiyangankuk.
Whangkuta ilughwaagput.

Enkaangam tanemlleqa Estugruuk tuqungan taakuk aghnaghaghhaak aflengakistengiisayek, entaqun qantaghanlleghpigaghmun Imingatmun aflengakesqellukek qallegsaghaasaghlukek, Imingateqrugem entaqun apetuyuugusimaak.

Enkaangam apangiighhamta qullightuqaqegkek qayughllak taam panigmi paniggaghqek eltughaghhaagni taawa tugukliqaqegkek.

Anglikak whangkunni aghnaghaghhaak taakuk ugwiightuutelleghmegnun kenlanga.
Kalaawyinkugneng Kemugyinkugneng ugwiightuutkaaguk.

Enkaangam taana Estugruuk tuqungan paninang Awalqameng ugwiighumalghii Awliinga, enkaam Qavalghaankuk, Aquutunkuk mekelghiiperewaaghhaak taaggun allgeghsimakek.
Taagken entaqun elngaatall qerngaqaniigmek aviighuquusimaak ugwikullghiik.
Tanemlleqa Qavalghaghllak taana esgha ilughaqa taagken apalluqluku.
Tawatetuq whanga liigikellqa.

