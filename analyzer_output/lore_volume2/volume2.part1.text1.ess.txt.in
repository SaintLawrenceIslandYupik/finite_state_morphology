SIVULIQ 
Sivungam Kiyaghtaallgha Neghighluku 
PART I 
Life In Savoonga Years Ago 
Mayukaq Sivungaghmii 
Kingikaam Apellgha 
 
Sipelankut maavek lliighumiita tagiikut wetku.
Anengaqa Galaagerngen aghniighusan kayagtaanga qepghaasaghtiisqelluku.

Amen-aa, Ayvigteghmiitlu, Sipelankutlu qerngughutkaagut taam sivungiighhaani maavek Sivungamun.
Quyngim qapraghqaqegkangi.

Taagken enkaangam tagiikutlu aghniighusan Galaagerngen.
Kayusighyaghtiisqaa Ataqam.
Enkaangam qenwat ellngitlu tagiit.
Tazignata mangteghaat.
Sivukluta kanansalghiikut, Aaygum maaten nayuqegkaani.
Enkaangam, elngaatall kagpellghaghteghllagluta ayuqsalghiikut.
Ingaghquunnemta sakighlluta, qavaghvigilnguq tamaani.

Igaghvik sakmavek pinguyaghpetaat, Pinaayam itghaasimakanga, taghnughhaa matum pillginnayukan.
Llaaghanwha legan.

Piwhaninkut Mr. Farlis-enkut, Sipelankut, Pinaayankut, Pangawyinkut Ayvigteghmi taamani quyngiq sighuneghtupaalugllak tugunaqutkegkangat.
Ag'ghilghiit nagatevyiighanka, nem kelutangani taamani Ayvigteghmi.
Tamaakeyaggaq quyngineng sighunghi aangelghiik.

Enkaam sivukluku Ungazighmiim nelikaqsaqanga maana Sivungaq, Mayukaam.
Enkaam amani sivukegkaq Quvegsileghmi nenglungiighhaam aallgha makelluku.

Alghiitangani nunalgusiqaghaghput.
Whangkuta log house-meng mangteghaghluta.
Almesiqeftaa nutem tawaten mesagllak.
Tutemqiiraaghhaghmeng tuumkelluta.

Kelulighneghitgun uwalighneghitgun mangteghaghtukut Mayukaankut, maagun Sivungakun.
Taan'ganteftuq.
Elngaatall naatqulluni floor-engllaamalghii piwhanimeng, salngagkwaaghem, inglitraaghmeng, taqughqwaaghaneng.

Elngaatall taakuk Neghellghenkuk, Siivaghhaankuk taghnughhaqlukek.
Enkaam nulighqelluku Taliqnaq, taanallu sakini entaqun Waayi.

Enkaangam tawani itghaghyuwhaaghaqngamta, Iirgum itghaasinkut maavek.
Amavek maaken Mayukaankut taakut sivungiighhamnni itghaqaalghiit.
Maghaghmun itghaghwaaqaghtukut Ayvigteghmeng amaken tawani kiigani.

Enkaangam taamani Galaagerngenkuk Mayukaankuk uyghiitengllaghtuk.

Angyiighutkat 
Malghukuraaq tesqawani Unguvigam tapghaani, nallukaqa sakaq aquutiighaghluni wallu tepegkaawa.
Yugi, Pugughileghmiit tumeliqluteng, naalkegkiit qenwat, maalghuk.
Samagun naayghat uughqitgun ivaghluki qimugsimeng.

Enkaangam kitum taam amaghaghsini nangllaghqeghllagyan ulleghsimakanga, naayghat uughqitni samani.
Ulleghlluku, talwa akuzinanighluni, ulleghsimakanga iwhanim Aymergem.
Piiwaatnguyaqangi ivaghit kinkut taam malghukuraaghem yugi.

Esghaqaqaamaaqa taana malghukuraaq.
Unguvigam entaqun tapghaani tesqawani.
Napaqaghllagallu, taanallu yugusii.
Kingungallu taawa aminghavyiillgaaftuq natengiighhaq.

Uugtaq
Taakunguukut tawani, Kemugyillu, Veghtekaqlu, Ataqa wallu Singaaweteghllaklu iwhanillu Kaneghteghyaqlu, uugtangukut tesqawani ayveghmeng.
Tuqulluku kagimtekangat, elngaatall taana Singaaweteghllak natanganeng tuufqaghtalghii.
Ii aghnalqwaaq qemall, tukaasimaa neghegkaan entaqun, mighyam kaatkaqaa elngaatall, tesqawani taaqluni tuufqaghtaneghmeng.
Mayukaankuk Amawunkuk nayagak.
Tamaani aghnaaghtekaaguq.
Iknaqeqruraaghinaq elngaatall taana aghnalqwaaq.

Mayukaam Angyilghii 
Teskananteftut Mayukaam angyilghii, tekeghaan ukum tungangiighhaani.
Anguksakaqsaghaput amaken Tapghapagameng maavek lliighyama, teskanani tukughii kenlengikun samagun kepullghit.
Whaten ayuqsaghpetut, enkaam iighsuutmeng qughaghqughvikluteng.
Arekull Mayukaam tamaani tawaten angyilghaamaaqegkanga.
Family-nginaghhaawaqelghiit maani taakut Mayukaankut.
Inglunga qaakluku angyaghwaaghem enkaam ayagsighluku, inglunga enraq iighsughluku qaakaqaa.
Tawaten angyilghaamaaqegkanga.

Mayukaq sivukepiglluni maavek lliiqaaguq.
Enkaam tuquyan, Sipelankut Kiiwegneng samaken quyngighteng nulaghllagyan malghughqelluku, ilanga Ayvigteghmi, ilanga maani, tawaten pikaagut.

Angyaghpagllak Ruby 
Enkaangam una Ruby angyaghpagllak pingayukuraaq, esghaamaaqa taana, Steamer-nguyaghpetuq.
Tawani esghaghaqngamkun kingumikun whaten malghukuraaghhaghestun elqaghtaghhaghmeng lliighumalghii.

Ruby maagun uyghightuq, igaghvik tagitaa, igaghviksuwhaaq.
Pinaayam itghaatkaa tawani.

Tawaten piluku umiileklu tesakmumllu apeghtughistenga kinanguyaghtuq.
Dupertuis-nguyaghtaa wallu puygaaqa tesakmum apeghtughistenga.

Ipa apeghtughista, igaghyaghviksuwhaaqa whanga Campbell-nguyaghtuq.
Elngaatall taana apeghtughista qepghaqaghllapestaaghuyaghtuq.
Los Angeles-meng tagikaaftuq, California-meng.
San Francisco-m uughqaghhaanilnguq taana Los Angeles.
Tawalliima naten angkaaqa akileghtuusaa aghvinghani.
Wetku upenghaghhiinaghmi mail-lelitkayuk.
Cutter-etgun wetku mailengegkayuk taana yuuk.

Enkaangam elngaatall Kuusmemillu, New Year-millu iganeghmeng taaqluni Kiiwegnun aglaghluni, Kiiwegneng tesamaken Pugughileghmun.
Pugughileghmeng wetku tagiiqluni.
Nulighqullghiik Kuusmeyaghaqelghiik Kiiwegnun tesamavek quyngighqwaaghnun.

Petgenghhaq 
Quyngighqwaaghet liisimakegkanka piwhaninkunguut, Sipelankut, Pinaayankut, Petgenghhaq taana iiwenllu liitaqunga tuquuq.
Imaghyaghllagluku natangakun, wallu ighungan kenlengakun.
Taaghtamun pasiskangat iodine-meng aghalighnaqluku tuqunniluku.
Atangan Imegyuutem wallu pasikegkanga.

Elngaatall Pinaayam iknaqughiniyaghaa taana Petgenghhaq.
Esghaghhunguq samani Tapghamun taagavek quugsaghtuneghmeggni, angyaghpagem palutaghllaga kakegllugiitamineng uygaaghlluku, whaten navek tamaavek qenaaghmun mughaaya kanagagminun, ingavek qamughteminun uyamigaghlluku aqfalaameng aglaatkaqeftaa.
Quyngim ataasim katamngwaaq usinga, taana angyaghpagem palutaghllaga.
Tawaten ungipaqaqaa.

Enkaangam taana Petgenghhaq tuquyan, uyughaanun tagistaat quyngii Unmeggaghmun.
Enkaam quyngighqwaaghtuq taana Unmeggaq.
Taakut amalka piinlighiyuwhaaqat.

Entaqun uygureghaneng maaken laalineng ungipamsugmeng nagaqughaqaqa governmentemnguq maana quyngiliqaqegkanga igataghllagmeng kenlekluku.
Paneghaatkaalghii nallukegkegka whanga, Sivuqaq tesakemna.
Enkaam Pugughileghmun neqmeng aqfataqluteng.
Kiyalighat maakut, Kukulget yulgutusalghiit, Pugughilghet tamaakut.
Ungipamsukluki liitaqanka.

Alakaghhaq 
Enkaangam teskiwhkuk Nunaagak, Kukulegmiinguuq entaqun, Alakaghhaaftuq.
Uyiighmeng ameltulkek usputaqaghlukek, quutmun taglaalluku taana uyiiq.
Aagvikaghlluninguq nalugunneghmini aghviqaghtaqsalghii.
Ighlekaqegkangat qetgeghluni tangeghtunghaaskuni uteghmun meghmun ifkaghnayukan uyghagllagulghii.

Taamaa Elqilegmii uyamigaatakek maalghuk uyghagllagek takeriikanik.
Aallgha naten whaten entaqun ten feet-emyaak, yaagnevziq iqetulnga.
Uyamigaataqniiqagket, taakuk, Alakaghhaghmun tawavek.

Tapghapagami 
Taagken Iirgum itghaalluta amavek Tapghapagamun, Azigutalegllaguyaghtuq unegkenllu paagkenllu, whaten unaghsimeng azigutalegllaget teskanansaghtut esnaghhaam tunutangani.
Saqaghllaataghesta uqughutaghhangunaamta itghaamalghiikut.
Nefkuuraput elngaatall sikakelghiistun aghneghtaqelghiikut.

Esghaghhu Wangqetelem tazingken quyngiq qineghpeghwaaghyaghluku esghaamakanginkut.
Esghaghluta legan tespikegken, ukalighmeng naayghameng, samavek mangteghaghmiimeggnun pigpenani tespikegken egmighvikumakanginkut.
Taagken ungipaalluku, neqeghllaguniit ama Elqiilegmi taamani.

Enkaangam natangani taam whanga maliglluku taama piikung akmagyaghtunga neqmeng.
Unaami Wiighallu tagiikung esneperewaaghqun akmagaataghlutung quyngimeng, ayveghmeng sameng.
Taamani Waaghnaam pennaghhiita qaayngitni sikiggaq aga sivungiighhamtegni, suna pamum kayagutagu malighqiisqelluku.
Aatakqun temngi piyaghaqa, akmagaatalegllagulghiinga.
Taagken kaallutung tamaani esgha kiyaghtaalleq piniipigsalghii.
Taana Pangawyi amalka tuvghaqluku, ataasiighpagtekaayalghiit Pinaayankut, Veghtekaankut.
Pangawyi tuvghaqluku.

Pedersen 
Pedersen una kaanneghani ilangakun sakmavek piiwaghaqelghiit, naaptaghteng akiksaghtughaqegkangat kaviiq.
Enkaangam itghaghyamta taamavek tawaten aglaghyamta taawa Pedersen itghaqayuguyalghii maavek.
Ilangakun taamaken upagaqelghiikut maavek.
Ilangakun ellngan Pedersen-em taam uun'ggun itghaghvikaqegkanginkut.

Umiilek taana pillekruraaghinaq.
Aga sikum tuguluku naagu maaqutaqaa.
Entaqun alpagunneghatni piwhaniluni whaa aliighwaaqestaghaqelghii sakmaken.

Pedersen taana angyaghuumaghmi, akilpegaamaghmi ayuquq.
Aghvepigmun angyaghughtuyaghpetuq liisalghiinga, Sivuqamelluta salin.
Naghughtaquq, uksaaghenkugni, upenghaankugni.

Nome-etelleq 
Entaqun Nome-a nelimun saghiighqesuwhaaghaqngan liitkaalghiinga.
Esghaghhuqun maaten whaa angyaghpangestiighuskanga.
Nome-elluteng piiwaneghmeggni, esnaaneng sameng saghnamsugumaaqelghiit, egtekiitneng laluramket.

Piyakun (Bear) Nome-etaqut.
Cheechako Company-lluteng tawaten akilpegaghluteng.
Tawaten Nome-esaghqaaneghmeggni akikaghqameng yataaghqaqelghiit uksughhaaneng ima.
Naten piiqat, taana Ataayaghhaq entaqun kaangquqluku.

Esghaghhuqun suqaghmeng akikluteng Nome-eqaataqelghiit.
Taakwaningani umyugameggneng lliightut.
Cheechako allgeghlluku Sivuqam tesakmum.
Sayukayuk, whaten sanighlluku sayugaqegkangat iighsuutegnekun, piyugtestemmeng amalka.

Enkaam tespamani Ungazimi malghukuraaq, Saaplanguftuq aatgha.
Enkaam Avatmi tawani Hazel, ama malghukuraaq, angerkavavleghaaguq natengiighhaq Unazighmiit anyaghpagitneng.
Tukfiqiit Nome-memeng.
Maaten paga Nome-a angyaghpangestameng avaqraggiighusimaaq.
Wetku entaqun nakmiighaqsaqata tamaaken lipeghsaghluteng akmavek piiqnayalghiit.

Tawaten nulakaaguq Sivungaq.
Sivukepiglluku Mayukaam Ungazighmiim, atghaghluni Sivuqametkullaaluni, Sivuqaghhmiingughtekaq.
Uyughaqullghiik Amagunkuk, nayakluku Singaaweteghllak taakut.

Taana Amagu taawa iknaqeqrupigsaghtuuq.
Iwernga Sunaaghrugem entaqun kitughyaghaa, pinaniimaan.

Paang'ghet 
Elngaatall upenghaanneghani payanginneghani naavghutkayugyugaghtuuq liisalghiinga.
Tespamakenllu pangeghlluteng, maliglluki maakumiit, sakmani.
Ukavek lliighyugniiteghllagluta mekelghiighhaalunga.

Tespamavek nangenqaghnaqsaghluta, amsanaghlluk elngaatall.
Amsanaghllugmi imani teghigilliqluta evlugllaget kaalluki.
Entaqun Bering Strait-mi kaatkaqegkeput amsanaghllugmi imani evlugrugllaget.

Taagken piyalghiikut, iwhaninkut Alankut nallaghaput qavreghmeng malighqughluteng.
Tawaten malighqulqeftut, kitum alngunak ayvasaastekaa naghulleneghmegteggunguq ellngita pikayuguftaat.

Piya (Bear) tespamavek engine-ekegsaghyaghtuqayuguyaghtuq, navek nallukaqa.
Piya una Coast Guard Cutter aqimlengightughta.
Apeghtughistem tawavek apeghluki Piyankunun.

San Francisco-telleq 
Thetis-nguyaghtuq aallgha.
Taameng Piyameng qemightaaghyaghtuq palaghhaghmeng.
Enkaangam Veghtekaankut taam iwhaninkut Angusaatenkut, Inuunkut aghviitkaqsaghii taaggun Thetis-em.
Iwhaninkunguyaghpetun'nguq ipa aghvighyaghqat, igaghyaqayuget ukut, Iirgunkut entaqun kinkut Sunaaghrugenkut, kinanguuq pingayaat.

Enkaangam kiyaghlluni Veghtekaam kanavek San Francisco-meng bridge-eliimanikangat, tamaaninguq avangisaghtuq taakmanlluki ellngit.
Enkaangam eltughaghminun kelgutaqegkangi igaqegkanilluku esghaneghminigu taana bridge-eghllak.
Whaken San Francisco-meng navek, Golden Gate-mun entaqun.

Tawavek kenlekluku bridge-eliimaniiqaat.
Ferry boat-kun'nguq aghviqraallgha ellngit taakmanlluteng.

Enkaangam uteghnightut angyaghutgun malghukuraaghqun, kinanguyaghtuq taana malghukuraaq, uksughlluteng wetku taakut.
Inuughnguq taana igaqayuugtevyiiqaalghii, umiilganun latasluku aghveghniighyat.
Aygughtuunnaqngata tawavek tagiluteng legan pinaqnimakangi.

