Kiyaghtaalqa, Igleghalqallu 
Maasqem Apellgha 

Allgelqaa Fehruary 12, 1898.
Taana hirth day-keftaqa liisalghiinga.
Angayuqanka nallukanka, anglegutenka.
Kergam taghnughhaalunga iflalaghasimalghiit.

Enkaam Waayinguftuq aflengakisteka, Siivaghhaam nayaga.
Taagken enkaam taaghtankut tagiluteng 1900-mi allughqimakangatnga taaghtankut.
Entaqun esghaqaalunga seghleghuyalghiinga, esghaghhuqun allughqikangatnga.

Enkaam taaghtami tawani, (E. O. Camphell), qafsina years kiyaghtunga.
Entaqun mekelghiighpagughsama, angyaghyaghqaaghsama Sulugwenkutgun angyiisqaanga.

Enkaam Sulugwem itagnaqsanga taaggun angyaghtunga taaghtam pillghatun.
Unaanguluku angyaghnanghani Amamengam kelegyaghtughaqaanga.
Teghtunemni whaa angyaataghqat aqeftaghaaghqun keviiquulluteng kelqesaghqat.

Enkaam atghaghlunga, kelluta taan'gani taakut angyam yugwita taakut taaghtam angyaatightuusii kiyang neghaqegkangit.
Whanga eghqwaaghusiitneng qasiqameng neghegkayuk.
Tamaani laluramkem neqanga piyaqnalghii, taaghtami yeghrat.

Taagken tawaten tagtalmi, nengighaqlunga nefkuyagutuq maklagmeng, ayveghmeng.
Qeghasta teskankut Mekengankut ketangitni taaghtam qeghii.
Elngaatall yuuk piniipigtuuq taaghta taana.

Tagtalmi ayumiqullghem ilangani, amiiqistaatnga Sulugwenkut.
Taawa taglaalluku, kitumun uqiightesluku taaghtam, akmagutagnun kanaghlluku akmavek tuyughaa.
Arekull qawaagniighusingesqellunga pimakanganga ulimasightuumaan.

Enkaam ayumiquyan kaasalghiimi 16 qawaagniighusiq, kanuyaaghruk qafsina igaghqwaaq, ulimasilek.
Igaghqwaaghuyalghiit ulimakayugwet qawaagniighusim pingi, ghhuughet.
Llaaghanwha atuqaqa taana elngaatall.

Allameng upenghaghyagu angyaghlaataghtunga.
Amamenganguuq taana kelgisteka.
Elngaatall angyaatitaqegkangatnga, un'gani neghesqellunga entaqun.
Iwernga neghigalkenka, angyat yugwita taakut neghaqiit.
Whanga angyeghetiitneng eghqwaaghusameng neqnighqaqunga elngaatall qasiqaq, sangwaa, pugneq.

Allameng amiiqilaataghtunga tawani, amiiqislaataghaatnga.
Enkaam taglaalluku kitumun uqiighteslaataghaa elngaatall.

Pangeghsuwhaalqa 
Enkaam tagtalmi tawaten pangeghhnaqut, Sulugwenkut.
Whangallu taaghtam pangeghtesqaanga.
Taana amiiqaq akiksaghtiisqaa llaaghanwha.
Uvinkunguut, Amamengankut, whanga amalka anglinghhapestaaghet yugwi Sulugwem.

Ellnginaamta uaten pangeghtukut, paangghet maliglluki.
Pamaken paangghet maliglluki.
Kii, elngaatall anguuqaqiinkut.
Atghaghaqsaghluta qukaghinnemta uughqaghtaghllaget kaannemteki uteghtaqluta.

Elngaatall aghyuqegkaagungaqun whanga.
Taana amiiqaqa maligulluku ellmeggnun maalghugegnun amingnatkumakangat.
Maalghum amim akikumakangi tanpeghhet tamaakut aghipalnguut.

Enkaam tawani uteghtaatallghem tagtalangani, Uvillu mangteghaq tespamna, Ungaziq, qamagtekaghpung aqelqaghfikaqluku.
Tawaten atghaghaqsaghluta uteghtaqluta, eslam seghleghem, quunpeng ikevaq.
Ikevaqun seghleghulghii whaa liigiksaqefut.

Tagtalmi tawaten kiyaghsimaluta angyaghpaget kaatut, malghukuraaghhaat, iiwen tanqiq naangaquq, tespamantelleghput.
Qanigughtaqluni.
Aghyuqnapigtuuq elngaatall.

Taagken angyaghpaggaat kaasalghiimeng malghukuraaghuftut.
Maaten qavngaq tagiiqngami angyaghpagem Derhly-m umiileliitkaa puygaaqa aatgha.
Taam atghaatiinkut, iwerngaqun tespamaken atghaatiinkut maavek.
Enkaam unaangupiglluku kaalluta, whangkunnun taglaghlunga taaghtankunun ii, quyakaatnga elngaatall.
Maalghugegneng amingumaniinga.

Enkaam taaghtam llitiisimakanginkut twenty dollars angyaghpagmun tawavek.
Alaghrang angyaghaataghlunga tawani elngaatall nengighaataghlunga, taagken enraq pangeghtemmun.
Pangeghsuwhaalqaqa taana anguughtalek aghyuqnapigtuuq.
Taagken nukalpigaaghsama, pangeghtunga elngaatall angyaghwaaghqun, qafsinaneng pangeghtunga.

Angyaghpaget 

Ayumiqullghem ilangani Ungalaq aghvengumalghii kiipaghqemmi June-mi.
Elngaatall suqaa piluku Ataayaghhaankut, Aghtuqaayagenkut, Ungalaankut 1911-mi Nume-etkat.
Nume-elluteng tagiyalghiimeng, sluup-engumalghiit Cheechaku-nguftuq aatgha angyaghpalqusighraagpak ataasimeng napaghyaqelghii.
Engine-elguyaghpetuq, kayaalnguugneng iwernga telaanangakayuk, savikenghaaghmeng sanepuutelek, 1911-mi.

Enkaam tawaten kiyaghsimaluta, usiistenga taaghtam kaatuq malghukuraaq tanemlleqa.
Elngaatall usingilghiit.
Sivuqaghhmiit angaghquqangat, akileghtuusaa neqmeng akileghtuqayugukangit neqekraget ataasit une cent-nguluki.
Estugwiituq tamaani.
Enkaam angaghqutuqat tamaakut neqekragteng sighlatkaqegkangat.
Inwa neqekrak seghleq qetulengestaghhaq elngaatall.
Qayuq, sangwaa kagimkaq akileghtuusaqegkanga.

Piyaqliilqa 

Taagken tagtalmi tawaten eleven years taaghtametunga.
Tawani kiyaghlluta, entaqun nukalpigaaghtekestaq sangwaa.
Aghvightut.
Whanga unegtunga aghviinnaqsaghaatnga.
Unegtunga aghvighyunghinniinga.

Enkaam taagken Mayukaankunitunga.
Tanemlleqa Mayukaam taana tugukaa Waayi.
Iiyiitaam nulighqesuwhaaghyaqanga Waayi taana, whangkunni kiyaghtaaq mangteghiilnguq.
Mangteghiinniiqaat naqam, Iiyiitaq.
Whangkunni kiyaghtekaq enmis avaqutilaqaq tawani sakimini.
Enkaam angayuqiighusama Waayim taana mangteghaq piliitkaa Siivaghhaam mangteghaqsaqanga.

Elngaatall taagken aghvighyata, pinitun kiyaghtaaghyaghlunga taaganingani taaghtankut maanlluki, ikfiqmun lliiqanga.
Nengitaagaqlunga, eslami qavaghaqlunga, neghlaaghpenanga.
Nangllegtalghiinginaat neghqaqlunga.
Kuulunkunguut, Uzivankut, Mangenankut nangllegtalleghpigaat Sivuqami.

Taagken Mayukaq tuquyan, Waayinkut tuqulaghasata, Taliqnaam enraq taana mangteghaq piliitaa.
Siivaghhaam mangteghaqsaqanga.
Taliqnaam kumaghtaa.
Entaqun qavamineng naniq teveghllagluni kumaamaaq.
Taagken ima mangteghaghput aviighutuq.

Nulightulqa 

Enkaam tagtalmi tawani Uzivam lliightaanga.
Qamuutaataghtesaghluni kiiwhken nagneghesqaanga ellmeggni.
Tawantunga angyaghaqlunga elngaatall.
Repalqun Wiyam taam aghnangllaataanga Qanenguunkuneng.
Wiya Uzivam naanga, piniipigtuq aghnaq taana.
Aghnangllaallunga Qanengughmeng tawani, entaqun talwa tukfightullghituq.

Tawaten tagtalmi, Qanenguqlu taana Uzivakun angyaqayuk.
Aghvengaataghluteng tawaten kingulighmi aghvengelleghmi tawani angaghqughaqelghiinga elngaatall.
Piinga Qanenguum, "Atghafqaavek nagneghhaaten iitghaaten."
Kii, nutem egtugpagtunga elngaatall! 
Taagken angaghquneghmeng taaqlunga iteghlunga naatghitnun, naqam mataghllunga, nuuneghmeng elngaatall aghtulghiinga.
Tagtalmi nuukaghsalghiinga aay qetngighhalek elngaatall nanipigetqun qetngipagllagilnguut.
Taagken ima iteghyaaghtekanga elngaatall nuliimnun Tukuuyamun.

Kinguliit Pangeghtellghenka 

Taawa pangeghtekayuk angyaghwaaghqun.
Kingulighpigaam tungeqlighpigaa taaggun angyaghpaggaghqun Cheechaku-kun pangeghtekanga.
Ataayaghhaam piliitkaa angyaghpak taana, Ungalaam piksaqanga.
Suqaghtulleghpigaq.
Iwernga Ataayaghhaam piliitkaa.

Taagken Ataqa umiilkaghput.
Tespamani kiyaghlluta, tagtalmi atghaghtukut.
Ataqa aghsaan cumpass-ellepagllagisimaa, nagun akivaqun taagagun aghqitaghitevzighluta tagitugmi.
Quta esghaghluku qiifqaghteqaghteftukut.
Taananguuq pangeghtaatalleghma iqugwan tunganga.

Taagken tuma uukna maghqasimaan Ataayaghhaankutlu, Elqwaaghqunkutlu pangeghqaatut paamna maghqatekestaamaluku.
Whangallu pangeghtunga.
li, upughatiinkut elngaatall Ungazighmiit.
Anguuqanighluta.

lghlekeghngiinkut sanivanlenguut Ruuseghmiit aqfalaghningatki tugunayukangisteng angyaleput kakavelghiit, ketiiqukut.
Iitek ighlekughsaghiinkut kaannaanghinniluta sikughllaguniluku.
Entaqun umyugwameggni tugunayukanginkut kequutukut.
Tawaten yataaghqumaluta whangkuta Ruuseghmiim ataasim aquutaghput tuguyaghaa.
Angyaq qiifluku iwernga ivenrum nuqneghaneng taagken wayaghaa.

Taan'gavek ivenrughtukut elngaatall malghugneghuluta.
Siku kaasaqefut, un'ga aliituq siku aghviqamelnguq.
Kii, llaaghanwha awalighnegha megha aviitngwaaghtuq.
Tawani sumeghtaghaalluteng esavghaliqut.
Naqam iighwilpaghqu.

Amenam angyat sayugteghluki esavghaghtuutukut.
Telaanangat whangkuta mekelghiighni uyamikluki, napaghyat.
Igleghuteghllagluki angyat ataasit, igleghulluki, ilangi aqfaaqluki.
Tawaten igleghtekani.
Qafsina hour-kaghtekaghput, Sivuqam nallanganisaghluta, maaqneghem itghaaskanginkut elngaatall.
Naqam siineq.

Tawaten qukaghilluta uugtengiighhaq esghaghaghput.
Aga tuqusaghtughaat, neghigalnguukut akugwaaghhaaneng.
Taawa unakaat.
Angyamun tagilluku tawavek, Uuyghaam aftaa nazighaq.
Sameng quukluta asingiitam nakaghaaneng saqrugutaqluta, sikum qaayngakun sameng asilighluku, kumaqiluta waamlluku gaaghaghputqun nazighaq taana.
Ii, neghuusalghiikut llaaghanwha qaqayuugtukut elngaatall, qepghalghiikut uglaapigluku.

Nanghilallu yukaghput.
Taagken apeghiighluta igleghullaataghtukut tawaten angyat uyavaalluki ilangi aqfaaqluki.
Tagtalmi tawataan, imatek aliighagput.
Piyalghiikut Tapghum nallanganiteftukut.
Taagken esnevaghnaqinaamaluta navek Tapghum kiwatanganun lliighluta, esnevaqaghtukut.
Enraq esnevaghyalghiikut aygughnin, imaghlluuk.

Uuvganeng quliiwhtiilluteng taagken kequutukut.
Llaaghinaanllu ivenruutangit piniimaat.
Kii, kelutmun elngaatall ivenrughyalghiikut Tapghiinaghmun.
Tespagavek piniighsimaghmi, enkaam qiivumaamta ukavekaniq.
Taaggun tekiqaatukut Qilleghquutem nengakun maaten Avrugwakun.
Tagilaghaatukut, tagilaghaatukut, quyngighqwaaghet nani taakwanlluki naghughtaput, ighnistit.
Tagiikut taawa tagilaghaatukut pinilghii esnenga taakwna.
Angyaghwaaghet imaghllugmi pinilghiit.

Kaalluta maavek ivgaghtuusaghtukut, kiiwhun ivgaghyaghtukut, ii qagighllaguftuq elngaatall, uughqaghtaghllaget.
Qiivuulluta Aghsughaleghqun tamlaghqutukut.
Aghsughaleghmeng taagken piyugtukut maavek.
Taawa pangeghlleghma kenlekaa.

Kinguliit Ataayaghhaankut qafsinaneng pangeghtaataghtut maghqasimaan.
Tuguvzighqughllak, tuguvzighqughllak.
Yugwit mataghqaqluki saghyameng ivaghivikluki.
Avanginneghata, aqeftaghaaghit ivaghivikaqluki.
Tuguvzighqughllak iwernga Ataayaghhaatmineng naten peskughquutaqelghii.
Taawa pangeghnanightut.

Uugsuwhaalqa 
Enkaam 1926-27 entaqun, angyaghpagkun enraq lliightunga.
Pangeghtaaluta malghukuraaq taawa esghaghaghput.
Ilevri, wallu Elvira-ngwaa.
Taana enkaam, Pedersen tawanteftuq nutaan esghaghaqa.
Malghukuraaghpagmi, angyaghwaaghqek maalghuguftuk.

Yugniighnaluni tespamagun aagaqeftuq.
Tespamagun aakayugulghii.
Whangallu upagtunga tazingavek, legrem saam.
Ii, Ungazighmiit aaputaqut ellmengllu Arctic Ocean-mun pinaluteng.
Legan aangghaqii.
Aapullghii angeperewaaghllak.
Piyalghiimeng qafsin'ggiinaat aga tugumakangi.
Qaaqa taana enkaam yukepigtaqaa, piniqepigtaa.

Tagtalmi tawaten tespamagun taaqluni, maavek piyalghiimi Herman-kun, pingayukuraaghqun.
Taawa yugniightuq.
Whangallu pilaataghtunga nutaan taawa uugtunga.
Whanga, Kemugyi, Aghtuqaayak, Pelaasi, Napaghutaq, Ayakitaan entaqun.

Yungllaghiinkut ayveghniighnaquq.
Llaaghanwha ayveghniightukut elngaatall.
Aygummni ukani amiiqaa saghnamaan, uqiighumaan, taghyuliimaan.
Entaqun tanqiq ataasiq atuqaghput.
Tanqiq ataasiq akeqegkaqegkangi atughluku taginnaaghniluki Sivuqaghhmiit taakut.

Angyaghpagmeng Aghveghniilleq Tawaten iiwen tanqiq naangaquq, tuqlughaanga umiilgem.
"Sivuqaghhmiit ukut, ten-talameng tuunaqamken.
Ten-talameng tunqughqi, allamenguq-aa waran avelleq tanqiq."
Enraq angtughhaghniighnaluni.
Sivuqaghhmiiniqun maniyuneghtuqani.
Legan qaqayuugulluteng ten-talat tugulaghiit.

Pelaasillu tawantuq.
Pelaasi, Ayakitaan, Walangallu entaqun, aa, Ayakitaan, Napaghutaq, Aghtuqaayak.
Taagken angtughhaghmun lliightukut.
Pingayugneghet angyat.
Angtughhangyupigtut telaanangameng.
Taawanginaq esghapagvigmun lliiqanga whanga, taakwaningani esghapagigallunga uukun angyaayalghiinga, Richard Atkiskun.
Aghvengyupigtuuq pureki elngaatall.

Enkaam umiileklu tespamantaqelghii.
Nagun puunghani angyat esghanghinneghatgu, tategun sivulighpigaq sayugluku estegtaqluku, sayugluku estegtaqluku.
Nalighneghitgun aghveghet puunghata.
Aywiikun puunghata tuqlughaasiq sayugwaqluku qukaakun.
Enkaam naantutalanga angyat liisimakaqegkangit.
Tawavek temngi aghulaquutaqelghiit puullghem tungaanganun.

Tawani apeghiighluta piyalghiikut, qafsina qula angtughhaq unakaghput, aghvesiighek maalghuk.
Kayimaan, kayimaan elngaatall uqwaa.
Puyguqaghtaqa qafsina drum-a angtughhaam imiqayugwa mesiighaneng.
Taana aghvesiighem qaanngwaagha gevnaanghinnimayaghaqa whangkuta pinaluku, gevelleqnii.
Amenqun qaanngwaaghet neqniraaghinaat.

Tawaten uglaghqakaan aghvengluta tagiikut.
Kayimeng elngaatall nengightut.
Neqniraaghinaatlu angyaghpaget kayingit.
Kayit tamaakut kiyang quukaqiit egllumeggnun.
Sivuyagtenginaat gaaqayuguftut aghveghem uqaaneng.

Enkaam tagtalmi tagilluki, whangkuta maani kiyaghtukut elngaatall.
Kemugyillu whangkutung.
Taakut uuglleghaatut maagun, kenletghuullghiit.

Tespamani Akilpegalleq 

Tawaten tagtalmi piinkut pamavek pinaqniluni, tespamavek taglaghtukut.
Ungazim ukatangakun tekilluta lmtugmun piikut taakwavek igleghtukut, Sighinegmun, Nunglegramun.
Nunglegrami tawani, Sighinek pika piyaqefut Sighinek naghughsaqefut pika aghviighllaget elngaatall.
Arekull Regtelqun aghvengumalghii.
Regtelqunguuq itegii mumigngalghiit.
Enkaam NutawYfnkuk qitevumallu ataasiq uka angyakun.
Aghuliightukutqun, engine-egteng aghuliightagket, upenghaaguq.
Angyat uka esghaghyaqminiki aghuliightaak.

Kaasalghiimeng Nutawyinkuk, qitevumalghiillu taana.
Taawa suqaat, sangaawat ten feet-ngwaatlu, eleven feet-ngwaatlu, aangepigtuq suqaq elngaatall.
Tallimagneghet.
Akiksaghtughaqeftiit tawaqalegnun.
Talwa suughqalegllaget.
Pedersen nangllegtaghaqelghii.
Suuma ataasiq, suumangwaaqut 12 pound-net qantaqat, tawaqat suumanguniiqiit.
Enkaam Navy Five-et iingunaghmelnguuk melugyaghqak.
Taakut tukfiisghaqii.
Aga taglaghtuk.
Kemugyi piiqaqa, "Entaqun paga tuquyaaguteghllagtuq elngaatall." 
Enkaam taagken Nunglegramun nagneghtukut.
Entaqun taana whalen uyatutkaaq, Tapghutun wallu Kangiitun, Nunglegraq, qitevumaperewaaghllak elngaatall.

Neqangisalghiinun Kayusighilleghput 

Uyghighluta tawani, uka angyat malghugneghet, pingayugneghet uka.
Ugwa amiiqaq ataasiq, uquq, ayveghem kemekraga agaghqughaqegkangat sivuyagpagkun uzimun.

Kemugyi taana qitevellgumaaq llaaghinaan.
Qitevulluki piyalghiimeng, uksulqusiq elngaatall igataghniqaqeftut, neqangisagllaak elngaatall.

Enkaam Kemugyi ungipaataa, "Taawna nengighqigu yugnun tawavek."
"Amiiqaq, uquq, neqa tamaana nengighqengngwaaghhu yugnun ataasikaghtanun elngaatall." 

Whanga piinga, "Neqekraatat malghugneghet taglaatiki, tespagavek uyegsaghtughqi."
Neqekraatii aangeghllagtut, entaqun qafsina pound-eghllaguut.

Malghugneghet taglaatanka.
Pingayugulata taglaghtukut, angyallighta, yugwa, whanga.
Neqekraget malghugneghet ilakluki.
Kaasalghiikut tamlagyalghiikut, enraq mayiilguftuq.
Pugughileghtun whaten taawanginaq aghqestaaghhaq.

Uyamigluki taakut mayuutiit, malghugneghet.
Qaygeghsalghiikut, mangteghat tawanteftut, entaqun quulngwaallu palaghhaawallu enkaam 200 feet ilangi taawa, alla tazingani ilangi, mangteghapiget.

Liigiksaqenka, ramkekaghtaghmeng, allakaghmeng mangteghaghtuulluteng ayuqeftut.
Temngi whanga liigiksaqenka.
Naten uyatutkaan aghuliighesqaqa, apaqumeng aghuliighesqaqa.
Qitevutaqsaghaanga, qitevigalnguunga.

Taana aalqaqa angyalek, taana pingayughpung taglaamaaq.
Qelpeghllukek tawani, paga paagaqut.
Entaqun naten uyatutkaat whangkunnengllu Kiistivigenkunun, paga mangteghat.
Inga qelpeghsakek apaqwaaqaqa neqekragmeng tugullunga tawaten qenneghma angtalangatun.

Taagken whaa taaqnaquq yataaghqenneghmeng.
Tespagavek akilghuugunga, "Qurghuu, qurghuu qiyatgii, qiyatgii, aqelpa qiyatgii."
Sukalluki tagisqanka.
Ii, quulmun esghapagaanga.
Qitevusaghaanga tusaqenghitaqa.
Entaqun whaten piiq, "Una qitevegkayugumalghii esgha."
"Avanginniiquq!" 

Llaaghanwha uka atghaghtuutuq, line up-elluteng.
Line up-estaput kaasata.
Uyegtapung tawaten elngaatall.
Qitevumaghmi taana elngaatall entaqun ilangi uteghpagtaqelghiit nallukegkenka.

Aghnaq, taghnughhaq, mekelghiighpak.
Yugwet aviitut, upagtuullghiit entaqun.
Taagken tawaten uyegsimalutung naanguk qenwat ataasik.
Ilakek taakuk apaqwaagka.

Iiwen qelpeghlluke,k ilakelliiqagput, ilk, ukaa akulangitni akuzipigllak, piyalghiimi, aghnaq.
Arekull Tuluuftuq, Avatmiit panikeftaat tamaaken ugwiiqaq, Tuluq.
Taana uglaghluku whanga akuzipik piiqa elngaatall.
Kli, quyakaaguq elngaatall.

Taagken kelengakagka neqekraatak taakuk.
Avegsayek piiqa, "Tepay-a."
Taaqesqaqa.
Llaaghanwha taaquq.
Apaqwaaqa qamitwhayaghtughnalunga ellngitnun.
Ii, qitevumaghmi elngaatall uyamigaghtaak, taakuk avellghek siipneghek neqekragek.

Neghyaghtulqa 

Awalighmeteftut ingani, malghugneghet whaa ukanteftut.
Kii, mangteghaminun kaalluni qitevutii elngaatall qitevutii, neqekragmeng quyasimaghmeng elngaatall.
Entaqun whaten piiqii, "Taana yuuk yiillgiyaqunaan, tusaqegkayuguftuq whaa." 
Nuliini ungipaataa qayungllaatesqellunga.
Kumaqiit tawani llungani.
Ii, qitevumaghmeng elngaatall.
Qitevutaqsaghaatnga, avangilnguunga.
Liitkaghhaanka qafsinkuuraghhaat.

Taagken qayuutaq ketfaghyaqmegteggu, kemekrak naten angkaftuq qateghrakegtaq.
Aallgha taana liigikaqa maklagem kuyakeftaa.
Aghnaq avegtughlunl, avegtughluni miluutii.
Tagnellghiinaaneng neghnaaghsinga whanga qatellghi avelghaghluki.
Sangunayukan, nanuunayukan, quyngiiyanghita sanguyaghta.
Taagken maklaget naangyata, piiqa, "Tepay-a, maligsit."
Vegllugwet tungsighanka, taaqniinga.
Tepay-a taaqnguuq, maligsit veglluguut.

Ii, qitevlaataghtut elngaatall.
Entaqun avaqutateng sameng seghleghmeng pisnanighaqaatnga, tusaqnaaghnilunga.
Taagken qayuunnaqukut.
Qayuusimaluta ii, qakma nutem memikun Tuluq.
Whangamnun pinguftuq.
Ii, iteghluni tawani elngaatall, ellngallu qayughtuq.
Yiillgiyaqminiki elngaatall tusaqnaanghitunnguq.

Uksulqusighnguq taakut neqelget.
Ighlegtupigtunnguq elngaatall iwernga, tawansimaaqelghii elngaatall aghnellqusiq.
Entaqunnguq igataghaqsengaghtut, neqaaghhaghmeng tuunlunghatni taawa aanumaaqelghii.
Kingungitneng entaqun neghuutaqelghiit.

Piiqa tagtalmi, "Igataghniqfigitusi, Sighinegmiit ama aghvengeghllagumaat aangepigtuq elngaatall."
"Enmis suqaa tukfiimaa Pedersen-em." 
Ii, aghnaq uullghaghtuq elngaatall.
li, tamaani elngaatall uvaghaaq quyam angtalnganeng amaken aghveghmeng.
Whaanguq ellngallu pirughsaghtupestaaghnaquq awataghpagmeng kelqelluni.
Uqaaneng sanganeng keviqinaluni.

Ii, taakut nangqalugpagtaalluteng saat esghapagaat elngaatall.
Apeghiighyami quyaneghmeng ungipaatii, qitevutii.
Kii, nekefqaghtaatkaagut elngaatall, mengwaagsimaa elngaatall.
Taawa pirughsaghtuunnaqaqeftut ellngitlu.
Angyaghpagkun aagyaghqat taawanginaq.
Atghaataatngaqun Tuluqlu taana uuglluni.
Taakutlu angyat entaqun ungipaatiit taglaghluteng.

Whangkuta aghulaqukut taakwagun esnightukut uteghmun nunaaghqun piiqluteng.
Ungaziq kaallaaghigataat angyaghpagkun piyaaghutemneng.
Teglengapiggniiqaat elngaatall.
Enkaam sangwaa tuguyugnaq kagpagteghaqaghput kaasaghtunemta.

Mangtegham nallangakun pigpenaamta saningakun piiqluta.
Sanivanteghngaaghmeng, piyugmeng angyameng upagtuutaqelghiit.
Liigi taawa tawateteftuq Ungaziq taana.

Aywaani Akilpegalleghput 

Enkaam alla ayumiqulleghmi maavek tuumkaqegkanganga Pedersen-em.
Nume-ekun qaakegkayuguyalghiikut.
Ighennaqlu, Imaghmiillu, whanga, Kemugyi, Inuuq, taaggun uugtekayuguukut uuvganeng.
Enkaam tagtalmi Kemugyinkuk, Inuunkuk aviighutuk.
Uuggnanightut.
Whanga, Ighennaq, Imaghmii, Meghyuq, taakungughtukut uugtekayugni.

Aghveghniighpenaamta akilpegameng.
Akilpegameng lliightukut kaviiq, amiiraq, ulimaaq, alngunak sangwaa akingat.
Talwaa qawaagem melangaagha.
Akingilnguut entaqun nangllekaqegkangi.
Manik, alpam maniga.
Alpam maniganun whanga pinillghanun test-esiigunga, kalevegkaghhiinaat tukfiqayugwet.
Pugleghalghiit yungegkaalghiit.
Taakut yungegkat veghutaqaput.
Iwernga tukfighaqegkangi elngaatall.

Nuna qamaglluku esnenga taakwna akilpegaghvikluku paamna, inglunganun enraq aghvinemta Sivuqamun maavek, Canada-muu esnekun.
Uukna kaviighllaguuq Canada.

Uukna akeleghraagha Nunglegraq, Sighinek, alia qukaani Imtuk.
Imtugmeng taagken Avan.
Avatmeng taagken Qiwaa, taanalli sangaawa Qiwaam kangighaa puygaaqa.
Taagken agavek Ungazimun.
Ungazimeng taagegken Nanevgaqiyankut nunangat ama puygaaqa.

Taagegken nallukekanighaqa aatgha kenlanga Nevuqamun.
Nevuqaq taana ama naayghametuq.
Uuleq ama uaten ama uyatutkaaq whaveklu entaqun Nasqatun, naayghameng teva.

Uuleghmi tawani estugwaanun taglaghlutung Pedersen-llu.
Kaviightuftuq agaghquulluni taawa.
Arekull Uulghem estugwaqeftaa, Ruuseghmii.
Kaviiq avughaa elngaatall tawani.
Whanga kanaghsimaan aqeftaghaaghllagteggun.
Tawaten pighngaaghmi, tuqlughaanga, "Unaqun esghaqaghhu." Piyaqegka kaviighuftuq whangamniqun iitek.
Piyalghiinga rahhit skin-ngumalghii.
Papeliqaq, taameng melqwa takestaaghhaali, naqam qateghrakegtepiglleghhii.
Ruuseghmiimun tawavek kelgutaa.
Qivghuuq tukfilleghmineng tawavek.
Uuleghmiit puughtengngwaaghumakangat.
Iwernga tukfighaa tawateteghngaan.

Taagken apeghiighluta inglunganun ukavek aghvightukut.
Sivuqameng maaken piinlighluku, Sivuqaghhmiit kaviighat tukfighluku, Kangighmiit kaviighat, Pugughileghmiit kaviighat, Tapghapagaghmiit kaviighat, tukfighluku taagken aygughaqelghiikut.

Ingalit taakut ulimaaperegwaaghllaguut.
Ighlleghaasiq sangwaa alngunak, tugun ulimaaq.
Uuvganeng ulimakayugllaguut 
taakut, Ingalighmiit.
Elngaatall tukfightughaqegkanga, ighlleghaatfaghqu sangwaa teghikusaq.
Qafsinkaghtaqaki imani.
Taawa sighlaluteng taglaghaqelghiit.
Estugwalguuq tawani Pedersen, Small Diumede-mi Ingalini.
Kinanguyaghtuq aatgha liisimaksaghaqa.

Ingalini Atulleq 

Tawaten angyameng atghaghluteng, taglaghnaqngameng ii-ii, angyam yugwa qalghillaghquuq, angwaaghutkelluku.
Qalghillaghquuq elngaatall atughnaqniit.
Qalghiillaghqum ungipaataqeftiinkut atughnaqniluki.
Aga taglaghtut.

Kingunganeng Pedersen-mun pilunga, "Pagaveg-aa atulghiinun nagasaghyaqangisingaa, Imaghmiillu, lghennaqlu, whangallu?"
Pedersen-em piinga, "Umiilgataghaq esgha tesqakemna liigikestigu.
Aangghamken liigikesnaken taana umiilgataghaq taglaatsi liisimakesqelluku." 

Aanlunga ungipaalluku umiilgataaghaq taana, "Umiilgemnguq aangghumakanganga legan esgha teskiwna dory, taaggun taglaghtek." 

Taglaghtukut taaggun ighennaqlu, Imaghmiillu, whangallu.
Keluteghllugwinaghqun tamlagtukut uyghagapagillghakun.
Ighennaam legan kayusiitegpenaamta, aga Ighennaq.
Tuqlughaghyaghaghpung Imaghmiillu.
Kelevaalluku angyaq taana, aglaghtukung.
Kii, atughyupigsimalghii elngaatall.

Kaasalghiikut nutaan pikestaghaqeftut.
Ii, upughatiinkut elngaatall.
Ii, atughtuut.
Aghulaat elngaatall.
Apeghiighluteng kayagtiinkut aghulasqelluta aghulakayugulghiingaqun whanga aga ateghtunga.
Nunani ighsasnanighaqegkanginkut siivanlleghet sameng.

Ii, tawaten kallagpak piyan uzivekestaghyalghiinga iwerngaqun aghnaq nekevuulluni yaaqghiitutaqeftuq.
Whangamnun kayusiiti.
Atasiq apeghiighluku, Imaghmii enraq.
Tanemlleqa tawaten elngaatall.
Aghnam aghulasaqminiguu.
Taagken apeghiighyan, Ighennaq alaghrang aghulangigateftuq kayagtaghwaaghyaghaghput pipagningitngwaaghtuq.

Taagken atghaghluta inglunganun piikut enraq, ukavek Nome-emun.
Nome-emun kaalluta tawavek, malghugneghet Scow-et akmaken steam-akun tagisimaaqegkangit saghyanganun ilakaghqat.

Entaqun maaken angyaghpaga ulevaghaghngaaqelghii akilpegameng.
Tamaani 1928-ngwaallu, 1929-ngwaallu.

Teller-mi Aghqellalleghput

Enkaam taagken aygughaqluta tukfighiiqluta.
Teller-mi tawani iqalluk aghqellastaqaghput.
Pedersen-nguuq tanemlleqa Teller-melnguq.
Inglunganilnguq mission-net tungangitnilnguq.
Aghqellataqiinkut.
Aghqella whalen uzivulluku whanga ateghqughtengwaaqunga.
Iing'ggurugllak tamlagulluku, tazingken sayunemteggu, nutem uka kavighuteghllagluni taglaghaquq.
Ilanga tepesluku, iingunaan tepesigataat.
Uglaq tepluni tawani tepesluni.
Allaaghhiinaghllaguuq.
Nunangiik, iqalluk, kayu, puvangitaghaq, neghnavregaq, sighunpayaak.
Pekutamengqun imighaqaput kalngagat, kanani avughyaghqaaluki.
Taana kingummneng uaten piiqatgu.
Meghmunwha peketaqenghitatgu.

Sikulinghwaalleghput 

Taagken iqallugmeng piluta tespagavek enraq.
Siku pimaghmi elngaatall siku.
Sikunganun kaataqukut ayguvani taakwani sikughllawaaghuuq.
Sikuniillepiguuqlu enraq Pedersen taana.
Gaarinepigmeng dynamite-tekluta.
Elngaatall ughugwighpenaamta dynamite-testeni sikumun ateghaalluta.

Ii-ii, guuqaghaqaghput meghqun ukimalleghqun ighllutaqluki.
Amenqun nakrelegllawaaqelghiit angyaghpaget taakeghllagmeng.
Yumralighluki tawaten asighulluki kumaghlluki, ighllulluki qimaguutaqluta.
Kii, 50 pound-em guutellghi, sikut aangelghiit pagaaaa!
Seghleghllawaaghuut.

Enkaam tumengllaghluku, aghuliitaqelghiikut tawani.
Angyaghpak uka tagiluni, tagiluni, saamteggun taaggun aagluni aghuliighigalnguq.
Pikusit legan nagun tapghakun akuqaghtughluta uugtaqukut.
Ingaverugllak alla ateghyaghqani qayughllak.
Nukalpigani elngaatall tengghunaq elngaatall.
Ughumaaghmeng naangluta.
Tawaten sikumi igleghtekayuguuq.
Enkaam sallghisaqumi maaten, ice breaker-mi umiilek piniipiggnaayaghtuq.

Aygulleghput 

Ayguvanun lliighluta, taakwna estugwaghtuuq, ama taakwani angyaghwaaghqun malghugneghteggun.
Angyaghpagput kanaa awavani.
Saghyanga taglaaqughaqegkefut estugwam.
Neghelleqlu naghughtaqelghii, salngak taglaaqughluku elngaatall.

Esghaghhu Nurth Star-eksuwhaaghuluku Sivuqaghhmiit enlegaqegkangat salngak qelpeghquumaniluku, maani usingineghmeggni.
Tespagani tawateteftuq.
Igatanemta legan sangwaat salngaget qelpeghlluki neghaqukut.
Angyaghpak qayughllak kanaa, neghviklu naghughtaqegkanga.
Esghaa Nurth Star-eksuwhaaq tawatesimalghii aghqestaaghllagmi usingineghmini.

Taagken iiwen Puint Hupe-mun kaannemta, yugmeng tugulaataquq.
Aghvinlek tugwaaqaa, kenlemmnii kayutnguluku.
Aghisinankut tamaakut Stanley-nkuk.
Stanley taana qavngaq maaken Anchurage-etaqngamta tengegkayugkun esghaqaqaqa.
Point Hope-eghmii Barrow-mun lliiqaq.
Kii, upughatkaqaanga elngaatall.
Aghisina enraq taana tuquyugllaaguftuq.

Taagken tawavek kaalluta yugmeng tugulaalluni, mangtak tukfightughluku awataghpagmelnguq.
Fifty keviqaq tukfighaqegkanga mangtak, Tekeghami tawani.
Kenlemmni akinguluku.
Ugwavek sivuyagem qaaynganun llilaghteghaqegkangit.
Siqinghaqegkangi taawani.
Ataasiq ellngatughqwaagaa awataghpak.
Pedersen-em piinga, "Taana Imaghmiillu awataghpak akmagutamun kuuvluku neqeknakesi." 

Llaaghanwha ukilluku akmagutagnun kuuvluku aay, kavighrukwhalek uqaa elngaatall.
Arekull Tekeghaghmiit keviisiit, mangtak, uquq tawaten uglaghqakalghii keviisimaaqegkangat.
Mangtaklu, uquqlu.
Llaaghanwha neqekaghput elngaatall, neqnighhalek.

Saallghaghutelleghput 

Tawaten allameng angyaghpaget kaallaataghaput Arctic-nguftuq.
Pedersen Lishuurne-mun lliighumaan.
Taana Arctic Leavitt-em pinga.
Ilungakun sikum igleghataqukut, un'ga sikughllak.
Ii, tawaten kiyaghteghngaamta quutfaghmeng saallghaghtaa.
Tepnaqiinkut seghleghhalek.

Ii, ketmun elngaatall angwaaghasalghiikut taakut Arctic-et enankin aangelghiit, aga Iegan igleghtut.
Whangkuta sangyitaqluta qenwat tumangitgun aatqaghlluta tumangitgun taakwagun.
Awavaghllagluta llangaqa tepnaanghilleghmun lliighluta.
Arctic-et taakut aghuliightut.
Enkaam whangkuta sanitmun pegnem apumgulluta aghulightukut.

Tagtalmi tawaten ellmaaragsagu kelutmun taglaghtuunneqiglluta esnengakun taakwagun.
Barruw-mun kaalluta Arctic tawantuq.
Whangkuta naghughtukut.
Taana Arctic usingighyaghqaalghii, tawavek Charles Brower-mun.
Charles Bruwer estugwaqaat Leavitt-enkut.
Taagken naghughtukut whangkuta elngaatall, Point Lay, naghughqughaghput amavek Demarcation Point kaalluku naghughtaghput.
Barrow ivgalghiini kenlengwaaghanun asivaghmun qiivegkayuguukut.
Asivaghmetut Canada-nkut.

Aghqitaghitelleq 

Asivaghmun qiivluta taakwani saaq tagitugraagughtaa.
Imukun naasiqugpenateng, whangaqun naasiiqusneghitaanga.
Ii, aghqitaghitukut igleghtekestaghngaamta.
Iitek uutqiighaghtaghyaghtuq.
Sangwaa qemighyuk elqughaghsimakefut, sanikek naqam uusqalghiik.
Iitek allaaghhiinaghaqsaghtuuq, aghtughtuq.

Qavaayalghiit teghtughqughluki.
Angyaghwaaq evlungllaamaghmi angyaghpagem uvitangani, angwaaghumaamta, uteghmun pimaghmi.
Angyaghpak talwa aghulasigatuq.
Nanuuguq taana aghqitaghisighput.

Tawaten unugwaa ghhatanghitukut.
Yuuk ataasiq peggestekaat.
Aghnaq taana nuliini lengaaghtaghtekaa engine-egnun qamavek.
Umillek taana ellmineng angyallightaquq.

Unaami unaangupiglluku teghtughluta teghtughqughluta uyghiitek maalghuk angyaghwaaghek tuutgullukek uyghiitet unaghsimeng sanighyighluki uyaatighluki atghaataqaput taan'gavek, uyghiitet uqigllagulghiit, angyaghpagem uyghiitangi.

Iwerngaqun awavanun atghaalluki qalqalimameng, uyghiitet aga kalevaqut.
Enkaam angyaghpagmeng taagken angwaaghumaamta uteghmun, taakut tangkimiita iighsuutet uyghiin, ghhataghnaqem angtalnganeng, angyaghwaaq qagingllaamaghmi.
Taawa unugwaqegkanga sagpenani.

Hiik, tagtalmi uyghiitek samaken nusuneghmegni iwerngaqun ughwarrameng aklegi taakut imighllagumaaqelghiit.
Tangkit iknaqutmeggneng sayugwaqegkangit.
Taagken ilanga tagtalmi kii uyghiin sakequtuq, qivghukaa elngaatall.
Ataasighhaaghtuq uyghiin.

Coal-a ateghqughaghput elngaatall meghmun.
Qafsina ton meghmun egtaghput.
Legan meghmun sanivanun kalertaqaput.
Diesel tamaana tavaghtaqluku ellngan uqughqaa.
Drum-a qafsinegyak ateghqughaghput.
Angyaghpagem saghyanga inglunganun angaghquumaan, qaamnanga angyaghpak iggagesqelluku.

Pingayiitangani tawani piyalghiikut aywaameng anuqliimakanga.
Pika quta pikangiighhaq.
Ii, waamniightuq elngaatall tawani uyghiitek taakuk naghqellinghitngwaaghtuk elngaatall.
Uutqiighumaghmi, ellngan angyaghpak cumpass-ekun nalluniighumaan.
Aaghhaghhnii tagtalmi.
Whangkuta qamani saghya inglunganun ughumaaghlluta elngaatall inglunganun saghya aghvighquqefut.
Coal-a tamaana pegtaghput uuvganeng.
Mesiighhiinaq tamaana tavaghlluku.

Iik, iiwen aghneghem qukaghaqaa, hiik aaghhaghhnii angyaghpak.
Evlugwem piyaqminigu sama.
Hiik, ghhataghtukut qenwat.
Taawa uutqiightukut uyghiitkun taaggun, engine-emaamta, drum-elghuteghllak taana.

Uyghiitmun kaalluta tawavek qiivluta sayugluku, taan'gavek elngaatall angwaaghtuq, tawaten iggagngaghllagemta elngaatall.
Iwerngaqun taan'gavaak sikumun kaalluta, sikukun petugluta nallghusaghtukut.
Saghya inglunganun nekeghquumaan almesiitun, drum-a tamaana qakuumaan.
Coal-a yeqay iflaat.

Herschel Island-mmun Aygulleghput 

Taagken Herschel Island-muu.
Herschel Island-muu Iegan qiighqamun kaalluta amalka amaningani.
Enkaam taagken Herschel Island-muu aglaghtukut.
Kaalluta Herschel Island-muu awavaqun uyghighluteng taglaghaqut, taglaghaqut, taglaghaqut quutkun sanightaqut.
Talwa steamer-eghllaget sanightekayuguut uusqapigsimalghii elngaatall.

Yugwa ayuqliiguq kiyang taawanginaq Mount Police-etuqaq.
Tungtutuqaq.
Qiighqamun tungtuyaghaqelghiit, ii, enleganun.

Qiighqaaguq taana, kangighametngwaaghtuq elngaatall.
Enkaam angyaghpaget ukagun petugteghaqelghiit pingayugneghwaaqluteng, kangighaghrukutaaghllaguuq.
Anuqa uaten angkayaghngaan evlugughsigalkanga.
Kangighiinaq saasqaaghhneghmini naayvatun whaten evlugtutkaaqelghii.

Elngaatall akilpegaaq angyaghpangeltaq tesqawhken Canada-aghhmiineng katelghaallunii.
Malghukuraaq sloop-a.
Kaviiq, inwa kalngagaq amsakelghii, amenqun aangeghllalghiit maakut.
Malghugneghwaaqluni, ataasiiwaqluni akikaqaat Pedersen-mun.
Qafsinwaaqa imani kalngagaghllagem imaa tamaana.
Qatelghiinginaagpenani, cross fox, silver fox, sangwaa allaaghiinaq awergha.
Unakumaaqegkangat elngaatall.
Qevuulluteng kaviiteng pinighsiigasimakangit.
Entaqun qepghaqaghllagem legan uultaghesnaghluki.

Enkaam saghya, angyaghpangaqluteng.
Qafsina angyaghpak maaken aghviitkaqegkefut launch-ekaghqat, steamer-ngestaghqat.
Napaghyighluki ima angyaghpagughtestaqiit.
Saghyameng alia kevighluki aghulaqaqut.
Kii, aklungitepigtuut.
Tamaakut akmagutat malghugneghet tukfighaqiit unkusaatat.
Entaqun qamaglluki siiftaqegkangit.
Sangwaa iingunaqaghtaperewaaghllak.

Charles Bruwer taana angyaghpak Leavitt-mun akilpegaghta, ellngallu kaalluni.
Aghsaakaniq ayuqaqaat, Pedersen-nginaghmun tawavek akilpegaannaqeghllak.
Enkaam Pedersen taana sameng piyukegkiitneng avangiinneghani tamaakut ayuqlit Charles Brower-mun kaviighmeng ughleghiighqelluki No. 2-meng, No. 1-meng akilpegaghyiisqaqii.
Llaaghanwha tukfightuumaaqelghiit.
Whangkuta pikaghqammneng.
Umiilget peghqinepigulghiit.
Kii, peghqinepiguut taawa.

Wayaghtelleq 

Tagtalmi taakwaningani apeghiighluta tespagken ayumiqullghem ilangani Russia meghqasimaan paamna.
Elngaatall Ingalinun kaasalghiikut angyapiget taawa, Uuleghmiit.
Taawa letter-meng tugumiiqeftut.
Pedersen-mun tuuniit.
Atightughyaqminiki Uuleghmiit taakut maalghu sangwaa ataasiq laluramketillegraak uugtaataqayuk Pedersen-kun.
Atightughyaqminiki Ruuseghmiit aklughllaguunnguuq, neqangisagllaguut.
Kaviighllaguughnguq pamavegnguq akilpegaghyaghli reghighunnaqaannguq.

Iitek yitaghyaghaqa umiilgataghaaghtekaalghiinga tamaani.
Atilqa Private Mate-nguuq.
Taakut qungyaghnayukata umiilgataghaghpigaat.
Taagken piinga, "Taglaghnaqunga, ipawha pinghitat." Seghleghhalek tugunaqiinkut taawa, yitaataghyaghaqa.

Pimkun taglaghtukut.
Kaasalghiikut tuvaghllaguftuq elngaatall.
Ataasiq Ruuseghmii taawa esnevanteftuq.
Uugtuq.
Petugyaghtughaqa angyaghpak quutkun.
Taana uuglluni, engine-em qama qergesetuqaq amenqun angyaghpagem qaayngi qergesetuqat nem qulangi.
Taaggun nekevluni umiilgem iitghesqughaaghyaghaa, whaannaqniiq.
Liigiksaqegka guard-ngumalghii taana.

Umiilgem piinga, "Mast head-mun mayaa."
Mast head-nguuq crows nest-ngumaghmi tespikna esghapagvik.
"Uglalghii yuuk atghaghtuuskan kukumyalqilghaaten." Ii, mayughtunga amenam.
Qukaghinnaqutnginaq ii, uka yuuk atghaghtuutaqeftuq, qimugsimeng, piyugmeng.
Iwernga nagneghtunga mayughtunga.
Kukumyalqiighaataqaghyaghtunga asitmun.
Uuglleghaasimaghmi whaa kaallghii.

Ruuseghmii quia suflugwaghwaaleperewaaghllak.
Umiilgem nenganun nagneghaqluni aga atkugpalegllawaaqut iitek.
Ii, Uuleghmii uuglleghaasalghiimi elngaatall.
Ukigtunga egtugyugtunga, sisaawiinga sanaqiinkut whaa.
Ukiglunga tamaani Gimankawaawen ivaghaqa elngaatall, Gimankawaawen Avatmiinguuq.
Uuleghmiim Tengasqem paniganeng nulightuqaq.

Hiik, naalkeqaghtaqa taawa.
Qayughtesluku elngaatall tawani aaptaqa, "Sanaqinkut, sanaqesugnitiinkut esghapallemni." 
"A-aa wayaghteghnaqiisi.
Umiilek wayaghteghmeng ighlekan saghyameng ighlekan, angyaghpakullusi pinaqiisi, aga sanivanlenguq Ruusa aqfalaamaat."
Nunaaghnilnguq nani sanivani.

"Seghleghhalek whangangam salleqsinga?"
"Elpek pinaanghitaaten.
Uksuqun qakun Ungazimun aglaalleqaaten.
Ungazimeng atghaghllequten." 

Qamagunginaq, "Imatuq atghaalleqatnga."
Amenqun meghqatngalghii.

Aanyan agavek estegmigllak uaten tawaten tagkaaq kelqutaaqa.
Savigenka aangyuneghpallughllagulghiit.
Estegmigluku qamagun aanunga.
Pilluguskata waran naliit avegllagyaghqaaluki! 

Tawaten pimalunga, "Umiilgem piiten kiwavegnguq itghaa." 

Savika taana kuugnun itghutqaghulluku, kuugwek tanem Purekinguuk.
Aaptaatnga, "Sasiiwa?" 
"Ruuseghmiinun tuqutisighqaqsaghaqa."
Tuqutngwaaghtuk elngaatall, pillugunnaanghitunnguq.

Taagken iteghyalghiinga aqumuulluteng maagun ayuqeftut.
Quia Ruuseghmii.
Ii, iteghteslunga ellmeggneng ikuygutaqluteng temsiyugwaaghutet elngaatall.
Uguminaghhalek.

Taana Pedersen esghaghyaqegka qasaghquqaghwaaghuftuq elngaatall.
Nulighha taana esghaghyaqegka, qavaghviget curtain-elwaaqelghiit naasqughhiinani nuugtesluku ayuqeftaa.
Temngi whanga study-yaqegka inglugtun whaa suflugwaghwaalguftuq aghnaq, temngi whanga guess-eyaqegka.

Piinga, "Teddy kayusiisaghtughhu."
Siqlugwalguuq kingunga sanqutaaperewaaghmeng imaqelghii.
Ghhuuq, gaarineq, pellugpak, bomb gun-a, push gun-a sangwaa guunniighusiperewaaq teskiwantekayuguuq umiilgem nengani, sama siqlugwami.
"Kayusiisaghtughhu, kagpesqwaaghem ghhuugha iwemgaqun qamaglluku qaakiteggu."
Kagpesqwaaperewaaghllagumaa Uulghem suflugwaa.

Iteghyalghiinga Teddy tesqamanteftuq.
Kii, swearing-ngaaqeftuq elngaatall umiilgem ighnegha.
Ii, swearing-aaq elngaatall.
Piiqaqaa, "Siingenllu naqam kayagtiinkut esghaghhu whaa pinghilkumta atan salleqaat, esgha suflugwaghwaaperewaalget."
Ii, aaneslukii qitevumat legan taagken qitevumaghmeng angaghquqangat sikugnun.

Enkaam Pedersen-em akilpegaan igii uaten tagkaat uaten iqetutkaat pikagun angyaghpalget.
Akilpeganeghmeggni manituqat iwerngaqun esleqaghaghtaqegkangit.
Maaten maalghuk tamaakuk ataasiigpenaan iwemgaqun esleqaghaghtaghlutek.
Ruuseghmiit nakmiillghit.
Uugken siqlugwameng enraq piyaghqat.
Taanaqun piiwaataqa whanga apeghiighyata, apeghiighniit.

Umiilgataaghaghnun tuunluku siqlugwaq qelpeghqelluku taagken saghya nusugyaqmegteggu.
Qitevumat un'ga sikumun qaakumaan, qaakumaan.
Tagtalmi taakut aanleghaateqaghtut, Ruuseghmiit, qula Ruuseghmii.
Aqeftaghaagha taawa ghhuughumalghii.
Naghughsaghitkelluku nagaqughanka, "Elngaatall igaqsaqunaamtaa, saghya piikna igaqsaqunaan.
Igaqegkufsigu angyaghpagighlleqamsi."
Ungipaataa umiilek.
Igaqesnanighwaaghaat saghya elngaatall.

Ighnegha peghqineraaghinaq natelnguq, naanlluni igaqaghaghsimaagu saghya tespikna esghaghtengngunani.
Proof-nguluku igaqegkaa katam tawaten uglaghqakaniiqaqa, North Star-em saghyameng angyevelluuni usiluku qaakenghagu.
Tawaten entaqun saghya uglaghqakaaq pika sikumi.

Taagken apeghiighyata piiqa, "Itemsaghtughlakun?"

"Yaghlegillu, tugulleqaaten tespagkunun itemtesnaqaqa."

Llaaghanwha itemtestaa, itemtaat.
Uutqiighyalghiikut waapa sayugumaan.
Whangaqun egtugtekaayaghtunga suflugwaghmignayukanginkut, waakenghitiinkut.
Taagken enkaam esgha kenlanganeng Ruuseghmiit ugumikepigtanka.
Taawa aghsaghpaagnepiiguftut elngaatall.

Uutqiighluta taagken taan'gavaghluta qiivluta Ingalinun piikut.
Mayughtukung espikavek.
Saghyani qivghukegkanga elngaatall.
Piiqa, "Angyat taakut ivaalteki."

"Sangita?"
"Tugulteki angyastaakut esgha naafqiilghiit."

"Yaghlegillu ellngita pilqenghitaat."
Ruuseghmiit ama akeqluki latat tuuneghilkumegteki entaqun tuqutmeng akeqluki esgha igleghtestekangit.

Yaghlegi angyaghpak Charles Brower sikumelluku ivaghnaqaghput.
Taagken enkaam aygughtukut.
Iwerngaqun aygughtukut, Tekegham ketanganii nani taan'ganii saniquuraghaqeftuq sikumi Charles Brower.
Kaalluta tawavek aghuliighluta angyameng tazingavek upagtukut.
Aleghquusilget inga.
Whangkuta aleghquusighyugwiganniiquq money-sughnameng.
Tazingavek enkaam aglaghluteng akmavek Erskeviik-enkunun, San Francisco-muu tawaten wayaghtelleq uglaghqakaan tawaten aapghaat.
Enkaam tagiikut.

Enkaam ayumiqumaan Swensen-nguftuq taana tespagagun aakayuk naqamalla Ruuseghmiineng permit-elek.
Taana akilpegaghyaghtekumakangat Leavitt-enkut.
Leavitt-mun qepghaq ama taana.
Kaviiq elngaatall sasqughhaghmeng tukfighaqluku naqam saghya akitughqwaaghllagluku.
Tawani year-mi veghsimakangat.
Taana Pedersen-meng wayaqegkaat.
Legan year-nginaghmi tawani veghsimakangat.

Akilpegam Nangaghnegha

Kaviiq tamaani sixty dollars-nguyaghtuq.
Enkaam liigiksalghiinga Pedersen-kut saghyangitneng akughvigaat maani five dollars-kaghtaqiit maakumiit ulimaaghit.
Pamani 20 sangwaaqut kenlemmni.
Arekull igleghutellghem mayughsimaaqegkangi.
Tawateteftut laluramket.
Ayguneghmeggni akitughsimaaqegkangat.
Esgha tawateteftut.

Enkaam tawani apeghiighluta Leavitt-enkut aleghqughluki tagiluta enlegmun pagavek aygughtukut America-muu.
Tekeghameng taagken tugulluta yugmeng aygughtukut Herschel Island-muu.

Enkaam September-mi tagikayugni ilangani October piinliqaghluku ima May-meng.
Tawaten kiyaghtaqukut angyaghpagmi.
Sivuklutaa uugsuwhaaghaqsamtaa Nume-ekun qaakaqsaghiinkut.
Enkaam Nume-emi taagken kiyaghlluta Piyam (Bear) enraq tagitaqiinkut.
Maaten kinguvaqun ellmineng maavek tagisagutiinkut.
Maavegnguq aalghiini Sivuqakun, agughngaghllagtuq.
Naqamallanguq uughqakun aalghiini taklaghrukegtuq akmavek.
Entaqun Unalaska-muu taklaghrukegsimanghita.
