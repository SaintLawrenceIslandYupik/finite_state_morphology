Anglinaqngulunga 
Wesqegetem Apellgha 

Kiigmi tesamani kiyaghtelleghput.
Kii, nemesigatukut.
Pennani kiyaghlluta aga nasiqneghmeggni qawavek naayvamun.
Milghulagnillu, Kuyangumagni kiyaghtaqukut.
Alpa sangwaa ngelqaaghaq piiqaghput kiilqusiq.

Iqalluk iwerngaqun nasiqulluku, tagiighlluta esnami tentaluta kiyaghtaghlluta apeghiineghmeggteggu kagpagteghluta itghaghaqluta Aghvightegnun.

Fourteen years-ngughsimaghma Sivuqamun lliightukut.
Aglaghaqluta, piiwaqaghluta.
Angyaghpagkun aglaqaghaqluta tagiiqluta.
Tagiluta qenwat lliipiigtukut Ayuqliq igaghyalghii qayughllak tuungliqa.
Piigwapiigtukut fourteen years-ngughsimaghma.

Sivuqaghnemta Iirgunkunitaqukut, ilanganikun uum Aasam angayuqiitni Aghnaghlluwhaankut.

Angyaghpaget Pugughileghmelluta kaataqelghiit Trader, angyalgat kina Mr. Ranka, ilanganikun Castell.
Castell-kun atasimeng Sivuqameng Pugughileghmun aglaghtukut.
Iirgunkutgun piiwaghluta aglaatiinkut taaggun.
Taakunginaagut angyaghpaget.

Igaghyallghitunga.
Sivuqami one-year igaghyaqaghlunga taaqegkaagunga.

Naghaaghutelguukut sameng ulimaaghmeng, unaghsimeng naghaghutengllaqat, qamiyngwaaq, angyaghwaaq, sangwaa.
Uqfigatqun amen tangilleghqwaaghet pickup sticks-kelluki tamaaken naghaaghutkaqsaghtukut, iighhaatmeng, qawawaaghmeng.
Meteghllugwaaghet sangwaat unaghsiiwaqlluteng.

Mangteghat Aghtuqaayagenkut, Aglughaq, whangkuta.
Guygumun whangkuta lliightukut liitngwaaghumaghma neqamikaqa.
Entaqun taakut qemtaghllagmi Napaqaghhaankut atakullghiit tawani whangkuta guygumun lliightukut.

Angyangelleq nallukaqa, liisalghiinga taawa angyaghwaalguftukut.
Entaqun Pedersen-meng pikniiqaat.

Nekregutenkutlu tesamantaghtaqluteng entaqun anglegutmini tawani Aghtuqaayagmi esghaghaataghaqanka kaataghhneghata ilangani.

Ungipamsugwet tamaakut ilangi enraq alingyugwem, kiyang ighivgaghmi ungipamsugullghiineng.
Ipangughtesugnighqwaanghata alingyagunnemki ilangi, naaki qavaghnaqragkiighem.
Qevuullunga qemall ilangani qivghukaqlluki.
Sanganlli nagatngwaaghnanighsinga.
Puygumaanka ungipamsugwet sangwaat nagateghllagluki.
Qemall whaa neqangughlleqanka.

Amalka esgha legan liitellemni exercise-esteghllagumaaqinkut estughpagtaq sangwaa, qetgaq exercise-esimaaqegkanginkut esgha naghaaghtesneghmegtekut, pinighyuugtestaqiinkut.
Aanqaghlluta alla mangteghat uzifqaghlluki wiin neghestegpenaamta.
Ighsaaningitesqelluta entaqun pinighyuugtesqelluta Malighqutaqnguyalghiikut legan.
Kii, naghaaghun allaaghiinaq sangwaa naghaalqusiighutkaqsaqefut.
