Anglinaqelqa Pugughileghmi 
Aghnaghaghniim Apellgha 

Akuzinaqelghii Aghnaghaghniigunga ungipamsugnaqelghiinga Pugughileghmi anglillemneng.

Aghnaghaghhaq allgeghumalghii 1928-mi.
Angayuqakek Aglughaankuk Nateghmiinkuk.

Aglughaq taana Agaankuk Iteghyaghaankuk ighneghak, nuyeklighpigaam tuunglighhaa.

Enkaam Nateghmiim angayuqakek Tutmatelgenkuk Pinirkagenkuk.

Taawa allgeghyalghiinga nallukeftaqa talwa aakaqa ugwiighumalghii Sivungaghmiineng Qiwaaghmiineng.
Aakaagka maalghuk.
Kuugghegka maalghuk nuyekliik whangamneng.

Nuyeklighpigaq aakaqa Naangiighaq, tuunglighhaa Kargi.
Naghuyankuk, Tapghalugwenkuk yugtaqlukek.
Whanga Aghnaghaghniq, uyughaagka maalghuk taakuk Naaghuluunkuk Pitiinkuk.

Iitek angwaaqa apaka taana Agaq.
Whatengwaaq liigikngwaaghpenaan.
Iitek naghaaghunnemta naghaghutkaghqameng sameng tagitaqegkanginkut, akmaliighaghmeng, qateghyiighaghmeng sameng naghaaghutkaghqameng.
Whatengwaaq liigikegpenaan, Agaaftuq taawa siivanlleghput.

Taakuk asagegka Agaam panigkek Atghaangankuk Ukumankuk.
Qaygeghtaankuk, Napaqaghhaankuk ighneghqek, Aglughaq nuyeklighpigaam tuunglighhaa.

Kinkungutangi taagegkut nallukanka.
Taana asaka Atghaanga ugwilguftuq taawa Aghtuqaayagmeng.
Enmis mangteghiluteng maalghugyaagegneng.
Aallgha mangteghapik tanpeghmeng amiqelghii, aallgha guygu.
Kiinghani nuugtaqluteng.

Taawa mangteghapigllaklu whangaqun angwaaqa tawani nayuqegkayugwat.
Kiigunneghisteng legan tanpeghha iikluku qaamnanga ukmangighwaaghluku kiigtaqut guygumi.
Iwernga paninang ayagyutlu atuqnguluki paninang taawa esghaghanka nanit.

Anglinaqelqa elngaatall aghuliitegpenaamta, qawaveklu iqalliniighyaanun piiqluta, apeghiineghmegteggu aatkaghqaq.
Qawaagem amiiraa apeghiineghmegteggu qawavek enraq iqallugwanun pikayuguftut.

Iqallighllagluteng tesqawani elngaatall.
Alla pamavek Nunamun enraq kiiwhtaanun enraq piiqelghiit.
Qaniilutengqun Kangiinun alla uteghpaglluteng wetku tawaten uteghnighnaqaqukut Pugughileghmun.

Liitellemni elngaatall neqetupigtuq.
Upenghaanneghisteng kiyang llangaqa nazighaankuk teghiglugwenkut.
Teghigluk kuuvraghluku, tasiguluku enkaam piiqegkangat.
Suflugwaq llangaqa atuqepagigalkangat.
Kuuvraq neghusiqepigteftaat elngaatall teghiglugmeng.

Whanga qepghaghyagusimaghma kiyang nayugwaqegkeput tapghaghqat, uyiighqat, angalqataasighqat.

Taakut Ngusighmiit tagineghmeggni Taqaangallu kiyaghlluku taawa esghaghaqa amalleqa kenqigtegpenaan.
Agaam nayakeftaa.
Elqwaaghqunkut taakut kaataqut uksumillu qimugsimeng, kiigmillu angyameng.

Tamaana amiiraq nazighaq aatkaghqaaluku, temkaghqaq inglukaghqulluku kinkunun tuunaqegkangi.

Taanallu tengghunapigtaqelghii angyaghpak aatgha Trader kaanneghani.
Amiiraq, tapghaq, sangwaallu ivory, aatkaqlu, kameklu.
Trade-aaqegkangat uksumun naamakaghqaq sangwaa qayuq kagimkaq.
Toast bread-eghllaguftuqun tamaani liitellemni.

Taakut enkaam atalgutenka Qaygeghtaam avaqutiillu, Wesqegetenkut, Ayuqliinkut, Takeqsiigenkut.
Napaqaghhaq taana nulightughluni Kukiyangameng.
Ayapghutenkut, Anagutaankut, Agaankut, Asagumiinkut avaqutii.

Taam enraq kingunganeng igaghyamun entaqun Sivuqamun piiwaqaghaqluta.
Whangkutalluqun angyaghnaghhneghani aghveghniighmun piiwaqaghaqukut one month-ngiighhaq.
Enkaam tawani piiwaqallemmni taanangiighhaq igaghyaatkaqaghput, whangallu Naaghuluqlu.
Taam tagtalngiighhaa one month igaghyaatkaqaghput.

Whanga igaghyaghyuwhaalqa Sivungamun.
Sivungaghtukut nani, qafsina years-ngughteghllagumaghma.
Nateghmiim kuuggha teskiwanlenguq, angaka Anaghayaaq.
Enkaam amalleqa qawavek tevneghmeggni, tesqawani qemgughutaqukut.

Apangiighhaqa taana naama atanga Tutmatelek, Uma.
Tamaghhaagkenka naqamalla aatghegni atuqegkek.
Sivuliq nuliighpigaa Pinirkaguftuq naama qantaghhaa.
Enkaam allameng aviighusan nulightughluni Puughhutmeng nallukaqa.
Wetku Ivaghimameng nulightuumaan taana liisimakaqa.
Taanallu allughqaat Siftuun.
Esnighqwaqlu kiyang tesqawani qemgughutaqelghiini taghnughhaaluta salin mekestaaghhaatulluta.

Tesqawavek pitkayuguftut, taakutlu Nungugwenkut, Apetekinkutlu esghaqaghaqanka, Walangankutlu taakut.
Sikneghmun piyamta tamaakut esghaghteghanka.

Naqamenraq nengyuqa taana Iteghyaghaq liisimakngwaaghaqa.
Kiyang Iteghyaghaghmeng liitaqa sangwaa tamaana kagpareghalleq.
Kagpallgha neqem liitaqa Iteghyaghaghmeng akuutellghi sangwaat liiqughanka.
Qaywa whateghllugwaaq apeghtughaqnganga tawani liitegpenaki, kinguvaqun liigikngwaaghanka.

Piinlillghaneng iwernga apeghtullghan liilluki sangwaa yaayasitkigateftaat.
Talwa ngelqaam qilungiighhii sipeghqughwaaghluki agaghtaqluki.
Metghaam, ngelqaam itegaa nuvughteghluku kinengllaghaqluku.
Angiitkaq entaqun igataghniqelleghmun.
Agnepallu entaqun sangwaa yaayasitkigalkangat.
Atughyaghqaperewaaq sangiighhaq qamagtengngwaaghluni.

Nunivagseghaghhaghmun talwa tamaavek kagpareghallghit ellnganeng liiqughteghanka.
Nunivak, ququngaq sangwaa tamaana akwaanun kenlanga.
Akuq uglaapigteftuq taawa neghegkayugput elngaatall.
Alqegkatlu, pughpuuqetlu qallalluki kagpakayuguftiit, qallatngwaaghluki uksumi neqekaghqaaluki.
Ilangillu akughhaam tamaakut suqlaget, suqlamengestat akulluki ama pikayugwit neqnighllaget, pekneghet.

Sangwaa tamaana neghyaghqaq elngaatall liilightuutaqegkangat.
Atama Aglughaam piiqegkanganga, "Sangwaa esghaqaghsi ayveghem aqsaqghwanilnguq neghyaghqaperewaaghuuq tepaaluku esghaqufsigu." 

Enkaam amalleqa tamaana inghuyaghqaghtaa aqavzik, pagunghaq, kaavlak.
Taakunguftut inghuluteng enraq pikayugwet.
Elngaatall aqavzigllaguftuq, pagunghaghllaguftuq.

Nunivak taana kiyang Singigpameng aagken pennaneng atasikun tagiteghllakayugwat qiipaghaat imighllagluki.

Laluramketlu esghaqaghsugnitkanka laalightat nalighmeng taakutlu kiyaghtekaawat tesamani.
Nurse-allu Gallegher-meng aatqelghii kaataghtuq.
Asaka taana Ukuma emta qinuyugllagulaataghtuq tamaani.

Liitellemnillu tawani legan Bible-eneng atightuqayugni, ilagaqayugni, yughaatkayugni.
Sunday-nkuk Wednesday-nkuk legan taakuklu aflengaklukek ayuqeftagput.
Taakut elngaatall atalgutenka qemqaghwaaghaqegkenka tagisqelluki ellngitlu ilagaghaqluta qerngaamta yughaghaqluta.
Bible-eghllagetqun taawa igaqegkaghtuqat yuvghiighnaghllaget whangkunnl tawanteftut, naken imani pikaqatki umughllaget.
Umuqameng qaspeghaqelghiit.

Mekestaaghhaalunga whanga tengghunalleghpigaawaqelghii uksumi elngaatall sakmaken Sivuqameng Qaygeghtaq nalighmeng Aglughaq kaanneghmini usighllagluni mission box-nguniiqegkangit Red Cross-enengllu.
Whangkunni taghnughhaghni elngaatall qiliighnalleghpigaawaqelghiit, tengghunalleghpigaat, quyanalleghpigaat.
Qaywa paper sack-et talwa esleqellngunateng imalguyaghngiita nuts-meng, candy-meng, pop corn-meng whangkunni elngaatall quyanaghllaget.

Uksumi enkaam sayaghqiitaqelghiini, entaqun sameng iwhanilleghqammneng quunpeng naghaaghtestaqegkanginkutlu sameng.
Kiyang llangaqa exercise-estaqegkanginkut ilunganiteghngaamta, uultaatameng sameng peghlaaghwameng, estughpagtameng.
Tawaten ilungani qawawaanghinnemta mekestaaghhaghmeng uyghagaataqelghiikutlu.

Whanga anglillemni igaghyaghqaqlu aklunapigtaqelghii.
Magazine-em igiitallghaakun terugwiteghllagaqelghiikut.
Taana enkaam quunpeng whanga favorite-kelluku qimugsiq usilegllak mission box-meng sakmaken Sivuqameng tagilghii terugwiyukelleghpigaqegkegka.
Tawaniqun sivulighpigaghmi igaghyallemni Sivungamun artist-nguniiqaatnga qayughllak entaqun uuvganeng terugwighllagem.
Sangwaat legan terugwinemki elqughaghtaqluki.

Kiigmi amalleqa neqamikaqa teghigniqelqa.
Iighaataqelghiikut, vegallu riigllugwallu taakeghllaget tamaavek iighaataqelghiikut.

Samengllu aatghi esgha puygukenka, naghpighaqluki aglut ilamta inglukulluta ataasiq qamughtekluku aglugneng naghpighnaqutaqegkeput.
Qenwat naghpillget uglaghighllagaqelghiit naghpiqiit neghqwaaghet tamaakut qamiit.

Qetgaataqlutallu, sangwaat tamaakut naghaalleput teghignatun avighaataqut.
Atuqesugwaqanka whanga maaten eltughamnun.

Tamaakutlu enkaam quyngimeng ivaghiniightet, quyngighqwaaghet.
Quyngighllaguyaghpetuuq liitellemni tamaani, uglapestaaghllak enraq kayngemllu entaqun malighqaneghminiki pangalgughllagaqelghii quyngiq saamllu vegtaaghem pangalgughqeghllagaqegkanga.

Aagken imaa Pengutneng aliighluni pamagun Kangighaagnekun kiwavek aga teveghllagaqelghii.
Allameng Sivuqameng uteghnighyalghiikut uvitmi nughaghhaat legan tuqumaaqelghiit.
Tamaani entaqun nulaghllallghani quyngim.

Atama Aglughaam ungipamsukneghminiki qawani quyngighniighet Pangawyinkut kinkut Kiyalighami nani tesqawani.
Quynginnguq legan qaghluluki qamisluugllaget uqfilqaaghmeng tesqawanlengughmeng avayaaneng kepughllagluteng usineghmegteki quyngit qamughtekluki qikmistun.
Taawa ellngallu igalguftuq buck deer-meng quyngilgukaaniyaghtuq ellmillu.

Enraq taam kingunganeng aviilluta salin pennaghquulluni sangwaa maana care-enanighluku.

Tamaani enkaam mekestaaghhaalunga quyngighyat kaataqelghiit iwhaninkut Raaquunkut, kinkungwaaqat ilangi uglaq katelghaataqelghii.
Kiigmi enkaam anglighpagumaghma piyugmengllu Uyatiqaankut maakut kaataqut quyngimeng ivaghiyat.

Enkaam entaqun Aghtuqaayagenkut, Qaygeghtaankut igaghyiisqelluki entaqun taghnughhateng sivulighpigaagut Sivuqamun nuughqwaatkat liisimakellemni.
Napaqaghhaankut siingenllu Ukuma Kiistivigmeng ugwiightuq.

Enkaam kayutngiinnaqnilunillu Aglughaq piiqelghii, Sivuqamun ellngallu piigwaghtukut iwemga taam kingunganeng, Aglughaq aviighusimaanllu paninang Pitiim nayuqsaghaa elngaatall.

Nulightughluni Pitiiq kaviighniightuq tesamani elngaatall.
Pitiighuuq whanga ugwiighumaghma kingumneng taagken Pitiiq kingulighpigaaguq Sivuqamun lliiqaq.

Tawanillu Pitiiq salin kiyaghlluku taakunguut Nungugwenkut, Qagughmii kelgulluni mangteghaghhaa atughnaqniluku aghveghniighmun.
Aghveghllagwaaqelghii taakwnangiighhaq qantaghaq taawa taagken piinliqaaguq maaten nelikangat itagnatun aghveghniighmun.

Ipa whangkuta kingulighpigaagukut.
Taana apaka Agaq kiyaghlluki iitek entaqun siivanlleghpigaqaat tesamani.
Iitek Tutmatelgenkutlu kaataghtaqut.

Kiyang qawani iqalliniighvigmi qerngughutaqelghiikut taakutlu Elqwaaghqunkut qantaghantengnguut kaanneghtuqat tesamavek.

Kiyang kiiggun Tevngakun Apetekinkutlu taakut Waamquutenkut tevegkayugwet.

Enkaam tamaani wetku esghaghaqegkegka uglalghii yuuk.

