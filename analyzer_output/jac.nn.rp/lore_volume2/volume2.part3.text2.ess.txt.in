Aghnaghaallemneng Neqamikelqa 
Nuughnaam Apellgha 

Sivukeghpigaghlunga liisalghiinga Anasugenkut pamani guygungita kelukaghiitni mangteghapigmi, tawani liitunga.
Enkaangam entaqun nuugtukut tespagavek, sameng nuuggutfut apallaa nallukaqa.

Nekevun, whanga, Aqumigalnguq, Miklaghhaq.
Enkaam Paazagem anglegutangi taakut Iqmaluwa, Tupaanga, Aqaa, Ageza.
Whanga aatqa Agezanguniiqaat, uyuqlighpigaq.

Iqmaluwam taam Mikaghaq nulighqaa.
Taana Aghnaghaghpak ugwingiisan, entaqun Qilleghquutem atangan nulighqesaqanga Kinguwaaghhaam.
Peleghqesata enkaam tugutesqughluki tawavek lliiqaq.

Taakut ama atalgutkullghiit Angqatenganwatenkut, Qaalunkut.
Taakut Pelaasinkutlu, Uwetelenkut ilakutut.
Ilakulluta whangkuta ayuqukut.
Taakut qayuutam ilakii.
Taana naqam enraq Pelaasi apakaghput imani aatgha.
Enkaam nevngam entaqun atiiqutaqluteng.

Saama entaqun ilaliighutaqelghiit tawaten neghelgutkulluteng lliineghmeggni.
Tawatenqun liitellemni nagataqanka.

Naangat taana Atekanguuq, Tangatunkut taakut entaqun anglegutkullghiit Uwetelenkut.
Uwetelem nulighha Wamiiyaq.
Taana Wiya, Aymaramket aghnaat.
Enkaangam taana ugwighpigani tuquyan taagken Iyengqighmeng ugwiiqaq.

Enkaangam taakut Paangankuk Uzivankuk, aghnatqun ataasit anglegutkutepestaaghet, tuma ataasiq, aanvik ataasiq, allameng atakaqsaghngaaghngaata.

Paang'ghet 
Whangkutaqun pamanlliimta, asagllamta taam, Naghuqanguftuq taana pamanlliimta kingunghat, elngaatall sungaghmeng atghaataqegkanginkut tangyeghutmeng, qupagmeng.
Elngaatalnguq tamaana pitkepigtaat megnunalghii.

Entaqun sivuneput tespamken pinguut.
Esghaqunllu ukut Walangankut, ilaput whangkuta.
Nallukngwaaghyalghiikut whangkuta, ellngan Uuketam ungipamsugutkaqiinkut.

Liisalghiinga upenghaatanga tamaghhaan quunpeng pangeghta.
Tagitugmi qevuulluteng tawaten amsanaghllugllagmi suqsut uka aliighaqelghiit.
Sakmani naghaaneghtuqakut Aatneghmi.

Taagken emta tawaten tagituglluk, Iqmaluwankuk, Ayakinkuk, Aatneghqun iggasighllutek esghapagaqegkanginkut, naghaaghutaqelghiikut Aatneghem asingani taakwani.
Sangamta tawaten pilleghput nallukegkegka.

Qaasqami ama pinemta Aghillugem esghapagaqegkanginkut.
Uuk Masaayungiighhaq ama taana quunpeng qaasqamenneghtuqaq.
Liitngwaaghluta piyalghiikut esghapaluugusiq taghnughhaghnun, nanuut naken ikegkenllu, kiiwhkenllu piyaghqat.

Tawaten emta upenghami kii uka suqsughaliighllak, nutem piinkut, "Tagilaghaatek." Tawatelnguut araqruwaqelghiit kaasaghtuneghmeggni.
"Aa, milughmigtekuut, taghneghiightekuut." Piqruwaqelghiit Ungazighmiit.

Upenghaatanga tamaghhaan kaatkayuguut akilpegaghniighllaget.
Entaqun aghsaan ayuqsalghii tespamani aklungilleghtughngaaghmeng.
Ilangiqun wenii saaputiitaqut talwa qallevakiinaghluteng, aghnam ilangi qalipaaggaghmeng.
Yuget tamaakut saatghwaaqiinaghluteng akilpegaghniighet.

Qevuulluteng akikegteghllaget.
Qallukaat sanaghtengngwaaqat kavightengngwaaghluteng.
Sungaq, ugtinghaq, qikmiiraaq kavightengngwaaqaq, sangwaa legan pinighsapiglluku akikaghqaq.
Qayulegnun, sameng maaken estuwaam pinganun akingit.

Qiipaghaput maakut whatelnguut Ugpeqameng atighluki aghniita.
Ugpeqaghhalegnunllu akingit tawaten.

Quunpeng liisalghiinga upenghaatanga tamaghhaan akequsalegni taghnughhaghni, puughtaqegkanginkut entaqun.
Nalleqliqniiqelghiit, entaqun taagani ilateng.
Sivuliighamta ilakullghiit nalleqliilghiit ellngitni.
Nalleqlimtanguq piiqegkanginkun'nguq tamaakut, "Taghnughhasi kelengaklukii kalngagmiglleqaput." Puughlluta entaqun.
Kalngagmignayukanginkut whangkuta iteghaataqelghiikut.

Urang akikegtepigtut.
Liitellemni taakuk Uughqaghtaankuk kinkuk aklunginniiqagket tespamani.
Uughqaghtaqun taana kaanneghmini nulighha qiipaghaghllak quunpeng.
Enraq entaqun tawatenqun ilangi nakmin'ghhiinaqayuget.
Iwernga Sivuqameng sangwaa allgeghqughluku taglaghaqelghiit tespamavek.

Taakuklu Qaallnaankuk pamapikayuguyaghtuk Aghyagaankuk, arekull tespamanteftut taakut Amagunkut.
Qaallnaq Amagum nulighqaa, Aghyagaq panikaa.
Enkaangam Pinaayam whaten apeghsugnitkii, Amagu taana ellngan atghaghtestekaqeftaa amyuqnaqngagu taana nayani.
Yukeghqengngakaniq taana Amagu entaqun.

Aqelqaghniiq, Upughatilleq 
Aqelqaghniightalek tamaani.
Liisalghiikut Qellineq esgha teskana igaghvigllagem natum neliitkaa.
Uyghagrugllaget taawa angqaperukegtalget pingayut, mekestaaghhaq ataasiq, amalleqa taana aqelqaghniighusiit.

Aqfaqughvilegllaguyaghpetuq taawa.
Taana Qellinghuftuq aatgha, qerngughvik.
Aqfaquuteghllaget.
Iwernga whanga iitek liitaqa, esghapakaqanka legan aatghaqluteng aga.
Pekalghii entaqun una aqumumaghmi, ilanga aatghaqluni.
Enkaam entaqun pekiigalnguut yugiqengniiqiit naqam.

Enkaam taan'gani Qellinghem qukaani tughumghateghllagaqut.
Esghapagnapigtuq, iinghusalek emta.
Esghapalqinaghnaqnemta tunuvaghtuutesqaqegkanginkut.
"Naghaaqestaghtek ulapnaanghitusi aghnaghaghni." Naqam mekelghiighet esghapagaqut.
Imawha wiin esghapagyughngaamta tunuvaghaqukut, iwernga esghapagaqukut.

Liisalghiingaqun whanga, yuget taakut kinkut entaqun aagken naken kilgaaqwaaqaat samawun naaygham minglengakun kaspuglluku.
Entaqun tawatetaqsaghtut.

Aqelqaghniighet apeghiineghmeggni enraq kalleghteghllaneghmeggni pingayughqelluteng.
Akingan qaasqaani, uwatangan qaasqaani, nem tunutangani.
Seghleghllaguut elngaatall.

Whaa entaqun apeghiineghmeggni aqelqaghniineghmeng tawaten, enraq atughaqelghiit teskanani Sulugenkuni.
Amenqun taakut atughteghllaguniiqsaqangit.
Iitek angukaput.
Miklaghhaam, Sulugenkut nayagat tugukaa, naamta atangan, aatgha Iknaqeneq.

Kii, enraghngam whangkuta asamta taam Single-ngam, ighlekumtaaghllaginkut atunun kanavek panrenginaqnemta.
Ellnga qayughllak legrengigatuq.
Naqam taana paniga Pugughileghmiingulghii, asakullghiik atghaghaqelghiik Anasugenkuk.

Kana elngaatall qelpeghqenniiqegkangat saayngat una qelpeghqellukunguq.
Iglagitqun whaantalghiistun ayuqut.
Atughllaget tawaten.

Sasqeqaghtaqlinkut ipa meghtiisqiinkut, kayusiitesquq, taghnughhiqutesquq, legrenayukamta.
Naqam tazingkut yungertaghhaat panigit atghaghtuutkayuget.
Piiqegkanginkut whangkuta Singlengam, "Pagaliit atiigatut, aghulangigatut." Whangkuta.

Taagken apeghiinghata tawaten atughllaneghmeng, tumighqaannaqneghmeggni, taglaghtuunnaqneghmeggni, tumighqaannaqniiqut.
Puygiimaghmeng ilangi waamutaqelghiit, entaqun amsanaghhaaluku taglaghtuunnaluteng.
Sumeghtaghaatkennemkun maaten esgha, nevesquuteghllagluta entaqun imaken ima ayuqelghiikut whaa.

Taagken enraq tumighqaanneghata pellaghnani ama.
Tawaten kingungitneng atughllakaghyaghngaaghmeng, eslallu naafneghani.
Teskananillu tawaten aneghtaghtaqut ilangani.
Uzivleghulluteng apeghiineghmeggni tughumghataqluteng, temngi aqelqiiteghngaaghmeng.
Awiim ulapusiqegkangit.
Taanallu Sivuqaq kaspugaghtaqluku kilgaaqumeng.

Nallukaqa whanga apeghluku piiqaat.
Whanga apeghyugigataqa sanayukangatnga.
Apavutlu taana kilgaaqukayuggaaniiqsaghaat.

Taana angakniiqelghii naten nallukaqa, awiim nevesquutem pilqegkanga.
Angakniiqelghii Sunaaghruk taana ama.
Iknaqelqaqegkanga Sivuqam, iknaqeftuq.
Mekelghiighet enkaam entaqun amalkaqun, amenqun whaa laluramket esgha qimuggnaqaqegkangit.
Teacher-keftaat amalka.
Kilgaaqumun, teskanani aqfaqumun.
Iknaqelqaaniiqaat.

Tamaakut Yaghaankut kilgaaqustenguniiqsaghiit, Aantaghmiimllu atanga Qaalu.
Qepqaghtuusighluteng kilgaaqukayuget tamaakut.
Qepqaghtuutkek taakuk Aqumigalngughmetuk Qaalum.
Qiinghiimangitagka sangutkek.

Saleperewaaq entaqun tamaghhaghmi salleq.
Nanughaghtalget tamaakut iknaqughighllakat.
Nanughaghtaghluteng aatkiit tunuqisighluteng qulligit, temkiit, iknaqelghiit, sukalnguut.
Iirgughllaklu una tunuqitelguluku angukaqa whanga.

Temngi yuuk kiyaghtaaghyaghqaanghisaghpetuq liisalghiinga, nukalpigaq yugughtekaq, nukalpigaq maana anglinghhaq.
Whaa whangkutestun entaqun yugtutkaliqaq sameng ikfiqliighlleghhii aga kayusiimaan ayuqsaghpetaat.
Tawatesaghpetut kayusighighllaguyaghpetut.

Kinkut ukut kevgiitaalghiit aga meghtaghtuutiit.
Whangkutaqun Qipengam quunpeng meghtaghtuutaqiinkut.
Aga kinkut esghaghaqiit, "Uu-huuk, qetgeghteki piyaqliightuq." Aga qetgeghluki wayaghluki tugaaqluki.
Esghapaginaghyaghqaanghisaghpetut.
Taawa uplegluki tugumiighit tugaaqluki.

Uksumi whaten umegneghmi kinkut alngunak nengaangiteghngaata anigum pinghaki peketutaqluki.
Nengaangita qepghaatkayugwiit.
Maaten allangughtem talwa kayusighinaniitut.

Aghnaghhaat, aghnalqinaaghtekaghhaat aantit aga legan aghnaghaghnun qetgeghtughluki aantitestaqluki.
Kayusighiperewaaghllaguyaghtut.
Siivanlleghet tamaakut whangkunneng yugpallaghteghllakat siivanlleghunikayuwiit.
Apeghtughamsuk entaqun salleghmeng.

Aghnat tamaakut ama whangkunnun aghnanun ama apeghtughamsuget.
Ellngitnengluqun liilluta whaa whangkuta legan igleghtani.

Qaatkusimaghllaguyalghiit talwa entaqun.
Entaqun ukavaamaghmi aamta lliiqaaguq.
Ilanga aamta tamaana neghighhaaneng seghleluukayuk ama entaqun natelnguq.

Puvalla 
Taakwani whangkunni puvallameng esghaasimangitunga anglingulunga.
Avangitukut sangitukut.
Taawanginaq apaghllagput taana Aghilluk uksaaghunneghatni, isi keviiwaqelghii quyngim keviqaqegkanga isigima.
Liitngwaaghlunga piyalghiinga aghveghwaaqeftuq aghvengllaqaghhaq.
Sangwaa wallu melqighaq enraq liigikellghitaqa.

Inglukutaqelghiikung whangkutung.
Uughqaghmiinkuk Aqumigalnguunkuk, Nekevutenkuk, Tuusaankuk, Agigsugenkuk Qagaqunkuk, inglukutaqluta, whangkutung Aghilluklu.
Inglukneghtaanga whanga.
Peggnemteki aga legan, akuqaghaqegkeput kaanneghata.

Emta natesaghqanun, ellngaqun taana whangkuta apavut, whaa ayumiquluku, sakan uksaaqan iflalleqeftuq, taana legan igleghtaq, qukaghinneghmini sallipgaghtaqluni.
Alingniqeghrukaq nutem.
Awiim ellngita ugpeqeghllagluki ayuqegkangit.

Sameng puvallaraaghmeng esghhaasimangitunga whanga, tamaani liitaqngama whangkunni.
Aghqesaghtutuukut yeqay, Ataayaghhaq aghqesaghtutuuq, taakwavek maaten housing-eliitkaghpesinun.
Taan'gantuq naayvam esnengani wallu taakut Anangiinkutlu Kegyuuqenkutlu, naantuq taakwani akeleghraaghitni aghqesaghtughvik.

Talwa naaghsameng kumaghtisiqigalnguq yuuk.
Saghnasqaqegkanginkut taglanemta, mangtaggaat upenghaq ima entaqun agaghtekat taakut kelqelluki.
"Awalmiggaghmeng saghnaaqitek," piiqiinkut.
Awalmiggaghmeng saghnaaqelghiikut.
Taakwani sangwaat masugkwaaghhaat.
Kaannemta estegmineng nusugluku uyghaggaq qateghrakegtaq, aghneghllak una awalmik peqaghhaat lliluki awalmiggaat taakut.
Qelaneghnaghllak kumaghtinaqa.
Taawa aanghughlluteng taakut kumanghata supughraneghminiki, qenwat kumaghaqut.

Enraghngam yuggaam, whanganginaalaatalghiinga sakayuk uguminaghnaghqegkayuk ilangani.
Aygughiketaghllaguyalghiinga aghnaghaalunga taagani.
Aghyuughaqegkanganga sameng qaallgaghtafqaama nagatngwaaghesqellunga.
Unegkut unguvalghiit eghqwaaneghminiki Pelaasinkut kinkutlu.
Naqamllu sangwaat aviitaqut kenghegnun tawavek.
Piiqegkegka, "Pelaasi kana kiyaghtaaqestaghngaaghmi qaanghakun." 
"Aa, pinaqlaataghtuq una aghnaghaghruupak!" Ataayaghhaq piiq.

Naqam kelgughaqegkanginkut.
Taghnughhaperewaaghni kelgughluta aghqesaghtuutaqiinkut Whangkuta taakut aghqesaghtughvilguukut, naantuq ama taakwani tapegham natangani.
Teghigniqutaqukut.

Aghvengenghata Salqumsilleq 
Whaa upenghanghani tawaten un'ga aghvengninghatki, naghaaghuteghngaamta elngaatall taglaghtuulluta, uka kaalgunghaata piyutqerragkiighaqukut, mekelghiighhaatlu, aghnaghaatlu.
Whangkuta aghnaghaghni ughvughqulluta taaqluta taqughtengngwaaghluta, samaken nanim asinganeng aallneghmeng qilagaput piluki atghaghtuutaqukut.
Sangamta nallukaqa nangaghneghem almesiqlaataqanga.
Taawa mangtagtuutaqukut tesamani.
Pilaget atalughameng miluvikaqegkanginkut.

Angyalget tamaakut esghapagnalleghpigaat.
Nulighhit pika angyilghani.
Kaankut ugwimeng aquutaq pillghiiniitgun qaltaaghwraggaat, aghulakallghuuneghmeggni esghapagnapigtut.
Nulighhit pika kenilghem nalighneghani, angyalget kana angyami, aghvengelghiit taakut.
Iwerngaqun apeghiighaqiit, qaltaaghwraggaghmeng nulighhit tugumiighluteng.
Katum ugwimeng sallghiinaakun qaltateng aghulataqluki.
Tawatellaatalghiit entaqun.

Taakut ivightengit manughakun aqumuulluteng.
Uka llaaget angaghqughaqegkangit, taakut aghvelget atighaqluki apalluqaqluki ilagaghaqelghiit.
Ilagaatngit nallukanka liisimangitanka, naqam whangallu aqumaqelghiinga.
Ivighuteghllagaqut aghnaperewaaghet, aghniitlu entaqun naken ugwiiqat tagiluteng aghvengelghiinun ugwiteng sateng aghvengenghata.

Taakut Aymaramkepiget, Aymaramkepiguniiqanka yusquutaghhaat taakut.
Wiyaghllawaaqelghii taana, aghnaghaat panigitlu, whangkutallu ilakluta, iglakegteghllak aghnaq ivineghmini.
Maligtevyiiqaghaqaghput iitek, tawaten angyalget atighaqluki.
Ivighteleperewaalget entaqun aghvengneghmeggni.
Iwerngaqun naangellghitnun llaaget angaghqullghit.

Esgha siqlugalguyaghpetukut Apetekinkut kelukaghiitni llaalghutalwaaq.
Llaalghutaq entaqun ilukliiguq, ataasiq amikluku.
Taakwantut whangkuta siqlugaput, taana ama neqelghutaaniiqaa Angqatenganwatem.
Ellngitanguq siqluwaqaghaat taana.
Nuyekliteng entaqun naasquqluki legan piiqelghiit.

Maaten qavngaq piyaqegka Kingungham kelgusaqminigu, enmiss iiggellighllagluni, siqlugaghput taana ughyughllagluni.
Esgha kelutangitnilnguut siqlugat taakwegkut, taakunguut siqlugaput taakwantut.

Kagpamsugllaget, nani tawani tanqimi piiqelghiit.
Paninangqun salin maana, ugwiighumaghma tuyuqaghaqiinkut ukut nayumta Raaquunkut.
Uzivankut salin entaqun angyeghetaq sangwaa atuqnguluku.
Mangtak, qasiqaq sangwaa tuyughaqaat.

Angyeghetat tamaakut sangwaat entaqun neqet angyamun kelqutaaghet, aatghi angyeghetat.
Taakut alla akmagtaghhaat aghinghwaaghuniiqiit.
Sanqutet, aghveghmun pisit, aghinghwaalghutat.

Aghvengnaqelleq piraamsilluku ayuqsaqangat.
Eghqwaaghtuutaqluteng tanqimi nani.
Angyamun pisiq enkaam entaqun yataaghqennaqneghmeggni eghqwaaghtuutaqelghiit.

