Aghveghniighyuwhaallghat Sivungaghmiit 
Qagughmiim Apellgha 

Pugughileghmi aghveghniighyuwhaalqa ungipaqnaqaqa.
Aghveghniilleq piinlighyuwhaalqa, tesamani Pitiiq kaviighniiqayuk angayuqiighusimaghmi kaviighniiqayuk elngaatall ellnginaghhaghmi.
Taawanginaq angayuqiighulluni ellnginaghhaaghtekaalghii, iitek anengaghhaa, taawanginaq qinuyuwaaghaqelghii.

Ungipaqaqegkangi tuvam saaghwani, upenghaamllu ilangani tuvaghllagluni tawaten, aghveghet tuvam saaghwani kaaghtaaghaqelghiit esghapagaqegkangi.

Tawaten tagtalmi sumeghtaghaghlunga elngaatall estuwaaghsimaghmallu, estuwaghmun qepghaghyagusimaghma.
Puuskaatmeng lipeghsaghyugtunga, maalghuk piigka.
Elngaatall sanguluki lipeghsaghniluki atuunaanghinniluki pikangit.

Taana Pitiim ungipamsullgha sanighulluku nanghiiqunalunga, ungipaategpenaki piluki.
Taagken allgeghusama estugaghmeng qakiqniqunga tesamavek 1972mi.

Angyaghput tevutaghpung, Pagayaghmiillu maalghuggaamtung.
Sivuliit net tesamani.
Kaatutaghput pegnem, iwernga Pitiim kayusiitiinkung.

Taawa tawani ayumiqulleghmi piinlighyuwhaaqaqa aghveghniilleq.
Sumeghtaghaghlunga kingumun ukavek atuuyaghqaasugnisan.
Llaaghanwha legan atuughtuq.

Aghveghniighvigisaghluteng Sivungaghmiit, maaten kinguliighamnnun nutaan aghveghniighvigkaq allgeghtuq.
Iwerngaqun Laluramket sakwaaqinaqeghllaget, neqemnnun aghveghniighmun tamaavek.

Tamaani ayumiqulleghmi allgeghtekaqaqa taana.
Tawani ayumiqulleghmi ivenrumeng nanghiiquyaghluta maallgunneghmeng aghtughtukut.
Iitek Ivelghani taakwani, Ivelghaaftut taakwegkut, maaten Ivelghat liiskeput, aghvengnayaghtukut ingutughhaghmeng.
Aghveqsaqunigu taapnayaqanga entaqun.
Ghhuuq entaqun guunnayalghii savegpagkun tamaagun.
Taana ivenrumeng kaatevzighaghput, aaqun kaasimaaghput iitek.

Tawani ayumiqulleghmi aga aghvenginaamaamta pikani, aghvenginaamaamta elngaatall.
Sivukluta awatiiqaghluta sikungakun, Qungughviget ketangitni.
Aghviteghllak elngaatall, awatiightukut, telanangangllaghluta.
Enkaangam savegpalegnun piluta, savegpangluta allaneng awataghpagmengllu piluta taawa aghvengukut.

Ayumiqungani taawa aghvengaataqaagut.
Entaqun maaghraghvinlek.
Maaghraghvilqelluku qawiighneq.

Taam kingunganeng elngaatall aghveghniiq akuzisaghanguq qafsin'ggaawaqluni lliightuq.
Tawaten aghveghniighem tagtalkaa taawa.

