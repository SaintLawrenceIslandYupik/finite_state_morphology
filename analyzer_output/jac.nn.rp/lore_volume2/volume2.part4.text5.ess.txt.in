Ungipaghaq Alingtiitunga 
Qagughmiim Apellgha 

Ungipaghaninguq imanii Alingtiitunga taana.
Alingtiitunga qerngughtiiq elngaatall.
Kii, Alingtiitungameng alingigatutanganeng atiimaat entaqun.
Ima tazimkerugllaak ungipaghaq taana Alingtiitunga.

Upenghanghaninguq Pungughmiit sikungiinneghani taakwnaa, enlegmun pagavek aghviqiighaqelghiit.
Upenghiiyaghtughaqut mainland-mun tespagavek.
Upenghiigaqut tespagani neyeng Punguuk unillukek.

Alingtiitunganginaghhaq tamaantaqelghii nemi tamaani.
Sumeghtaghaamalghii, "Qayngun whaa sangwaa qinuyuwaaghllak pillequq tughneghiighnaqsaqumkek Punguuk, entaqun." 
Esgha ayumirugllagughngaaghmi nenglullulgumaaq alla, sivuliighiit aagkurugllaget entaqun.
Alingtiitungam taam sivuliighani naafqennaqii.
Elngaatall tughneghiighnaqumakek Punguuk.
Kelguumalghii, kelguumakanga Punguum yuga neghyiisqelluku ellmeggnun.

Nenglullugnun kaalluni nenglulluget qineghlluki aatghit tuqlughraghluki nagasiisqelluki Puvallanaqniluni.
Taakunun aglaghluni taakwna atighluku puvallanaqniluni nagasiisqelluki.

Elngaatall neqengnaqelghii Alingtiitunga.
Apeghiighyami ken'ghhwak kumaghllukek, sasiqumtaaghat ayumiq ken'ghhwighluteng neqa ken'ghhwam uvitanganun llilaghtughllagaqluku.

Wuututkaghqani tiguynga sangwaa, tiguynget tamaakut aksigutaawaqut, ayumiim tiguyngengi.
Anighqutni, tamaakut tiguyngetlu iighluki navek tugwaaghesnaghyaghqaaluki.
Kelguqaa elngaatall Punguuk.

Iii, whanikukestaq maliglluku tughneghaluwhaqaa qerngughsalghiimi elngaatall.
Ilanginguq minglemeng tamaaken iitghaqelghiit, ilangi quulnganeng paagken ukigaqelghiit.
Ilangi minglemeng naken taagken, ilangi samaken nunam asinganeng mayughaqelghiit.

Elngaatall tughneghaq qerngughtaa.
"Taawa apeghiightunga." Iwerngaqun tughneghaluwhaq neqmun whavek sekequullghii.
Taakut wuututkaghqani anighqutet tuguluki aliighaghutkelluki quutaa tuququghllagaa.

Ilanganguq alignapiglleghii aga nunam asinganun iitghaquq, pagavek qilaganun, minglemun.
Ilanganguq aamta natelnguut, temngi tenputaghaaqelghiin'nguq tamaani tughneghaaghngaaghmeng elngaatall, taawa alingruughem angtalanganeng.

Tawaten kelengaruughtuq Alingtiitunga.
Qavaghnanightuq saaq kelengaaq, akinayukangatni.
Elngaatall qavam sakniqesatnii (ii, aghneghem ilangani qalmesaghllak iineghminii quutmun lliiqayuk) qalmesaghllagmun teskanavek atghaghluni qavangsimalghii, iyegni suqwaghhaghmeng ayagsightughlukek inglugtun, esghapapiglleghhiistun legan qavaq.
Iyeg naqam taghpaghrakegllagek, taawa qavaghtuq.

Ii, mengeghagllagem teghtughtaa elngaatall.
Ii ii, paganguq esnami tughneghaq qerngughteghllagluni.
Guutukaghani taakut kelqelluki tawani.

Kayagtaghwaaghutaqeftaat tughneghaalgutmeggnun tamaavek.
"Imantaghaay aa uygutigu, uygutigu." Uygunnalukunguq Alingtiitunga.
"Nakaan, nakaan, nakaan, aa Kanantaghaam pinaaghaa." Kananlenguum tughneghaamnguq minglenganun kayagutaa.
"Nakaan, nakaan aa Pikantaghaam pinaaghaa." Pikum quulvanlenguum tughneghaan.
Kanantaghaghmun pisqaqluku elngaatall, kayagtaghwaaghutaqeftaat.

Ii, sumeghtaghaghtuq aa taawallu whanga.
Maketqaghutkelluku guullaataamakangi.
Aniighwtaghqaa elngaatall tuququghllagluku.
Taawanguq tughneghiighutaa.

Naten kiik lliinghani atghaghtuutkayuget enlegmeng tespagken.
Atghaghtuulluteng elngaatall uksaaqestaghaa Punguugni tawani.

Aqlaghaghhneghaniqun mangteghat saaqelghiit miigtaghaqelghiit wetngaaqwaaqelghiit aqlaghami.
Takevuq igleghsimalghii, Alingtiitungam kelengakumakanga, saavgumiighwaaghluni ii, uyiiq, kangii iiyakun kanaghlluku, taagken nuqneghteghyaghqaa.
Wetku kaaskan naghullegyaghqaa.

Mangteghanun kaanneghminii qagughmiguteghllagaqluni siklaalluni.
Qama akitaqegkangat tenglugtughaqegkangat, kii iqlinqegsaghmi payugtekestaghaqelghii siklaalluni.

Iinghusimakangaa ellmeggnun kaaskan akitefqaan tenglugtufqaan pisqelluki.
Taawa ellngitnun piluni, akinneghinneghatninguq, kii ii, qen'ngulliqeghllagluni payugtekestaghaqelghii.
Tawaten siklaateghllagaqelghii, qagughmigutaqelghii mangteghakun.

Taagken ketmun taakwavek, siklaalluni akinneghisatni, ii qen'ngulliqeghllagluni sivugtekestaghyan naghullgaa.
Ii ii, nengsalghiimi elngaatall Takevuq anagniighyalghiimi.
Uyiiq qamaken nuqneqanga elngaatall.
Nenglu pikegken seggumakanga seggumakanga, naangnaqngan uyiighem kangii kaasan peghqaamakanga.
Saapgutaa, Takevuq sangwaa taana.

Uksaaghmi taakwani uksughluni, Alingtiitunga piyaataaghluni navek taan'gavek, mangteghaq suna taana.
Meghmesimaaq entaqun.
Taawanguq nanevgaghllak Quulqitegni aqumluni ii.
Tamaa yugtuqaq aghnaghtuftuq.

Upughataat elngaatall.
Gaaghunnaqaat.
Nanevgaghllagem aa sivuglluningughaa, "Aqelqaqa aa Alingtiitunga gaaghutegguu.
Gaaghuteggu neghestegguu tuugkarraagmeng, giimarraagmeng, iquuyarragmeng." Ahaa, gaaghutesqumakanga.
Atightughluki imanat sangwaat giimarraaget, iquuyarraaget, tuugkarraaget, tapghaaghaat.

Gaaghutaat elngaatall.
Ugulluteng neghumalghiit.
Neqnighhalek imanaq allaaghhiinaq neghaa.
Iwerngaqun kepsughaghiighluni Alingtiitunga.

Neneghmeng taaqsan nanevgaghllagem taamnguq qiivluni qaallgutaa, "Alingtiitungam aa sanqutaani ellmineng neghii." 
Legan tawaten piiq, ii angvanghakun ugmestaallghakun tuugkaq, giimaq, iquuyaq legan piisqaghtaatuq, tapghaaghaq tamaana uyiighaq.
Sanqutaaninguq neghumaftii.

Taawa tuqumalghii Alingtiitunga.
Tefaay! 
