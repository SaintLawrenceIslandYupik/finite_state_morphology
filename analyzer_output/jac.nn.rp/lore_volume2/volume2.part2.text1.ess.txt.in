TUUNGLIGHHAA 
Quyngighqwaalleq 
PART II 
Reindeer Herding 
Piinlillgha Quyngim 
Uvim Apellgha

Dr. Jackson yusqughhaaguq piinlighiyuwhaaghtevut ugpeghmeng, maakenllu quyngimeng.

Esgha tawatelluta enraq itghaghaqelghiikut Tapghumun kiigmi.
Met kaatut, piiwaaltanguq.
Nanevgaghtaghput Suluk piiwiisqaat quyngimeng sameng, taawa government-mun iteghtuq amalka whaten qepghalghiistun.
Taawa tuwaat aawallu quyngingyaghqaaghtut.
Quyngiq aang'ghaa, uglam ighsaksaqanga tagitellgha.

Quulkaghtaan usikaataghaghput amavek, Kepkaghyalqagnekun taaggun.
Asighqelluki tawaten, quulkaghtaan.
Entaqun yuginaq tallimat siipneqluku.
Saghligaq uglanqelluku.

Taawa Iiyiitaankut, Aghtuqaayagenkut, kinkughyaget taawa, elngaatall ayaviighluteng pilaanqelluteng.
Kevegtughluki qaakluki lliluki asighqusii ilemtaqiit.
Kingulighpigaghhaaghhneghata nekefqaghlluteng ketarwaaqsaqangit, leganqun lliluki quyngim aga alpagaqiit.

Maalghugegneng usiikut, pingayaa taana tallimaggaaluki.
Angyaghwaaghqun taamavek maaken.
Taamavek aglaghyun'ghituq Piya (Bear) angyaghpak.

Taagken Laavlaaghhaat (Laplanders) neqngat aglaataghput.
Taakut Tzaarankunguut entaqun aghnam aatgha, weni kellmighqepallghitunga.
Avaqutakek weni anglillutek ayuquk, maalghuguftuk mekelghiighek.
Pinit net taakut, Laavlaaghhaat, quyngimeng piit.
 
Nayghapagkun taaggun kiwalighneghan kenlengakun tiintaluteng, nengllaghnaqegkangit entaqun.
Pamansalghii esghaqesi entaqun, Aqfayegaagnisalghii.
Neksaghaas taana.
Guygughlluggaq pinilghii.
Tawateteftut.

Entaqun nuugtaqluteng, nuugtaqluteng, amenqun Kangiikunllu ataasiq ulimakangat.
Kangikun pamagunllu saviggaq ulimakaqaat, quyngiq maligsaaghem angtalanganeng.
Tawatesaghpetuq.

