SULPIGEM PILAATAQULLGHA
Wamiyaam Apellgha

"Sulpiik!
Sul-PIIK!"
Sulpigem naangan tuqlumakanga,
"Sulpik, tagiighten, tagiragkiiqaa!"
Sulpignguq igleghutkelluku Honda-megteggun pimalghii,
"Seghleghhalek entaqun whaa aghyuughnaqaatnga."

Legan naangan ineghqughwaaghwaaghaa Honda-k metngeghutefqaayek pisqellukek.
Ineghtekaaghngaaghmi nuqenneghmenguq aghtughtuq, metngeghyugllak, esnighqwaghyugllak qenwat aghulaqumalghii.
Naqamllu esnighqwallghanguq una aghyuullngunani aghqaghtekaq.

Esnighqwaghvigkaminun kaalluni, qagughrugkun Honda-gni aghuliighllukek, ateghluni piyugmeng esnamun atghaamalghi.
Taakwaninguq tepameng saghnayalghiimi.
Qagighllagnguq, saviighlluni meq un’ga, imaninguq qagituuq.

Sulpik saghnapigteghngaaghmi sivugsalghiimi neghsaq qagim ayemutaqeftaa, repall nangllagpagtuq .
Quyapiglluni nallanganun aglaghaghlluni nengulghasagu akuqaghluku kelevaamakanga.

Iiwenllu kelevaghqaghaqaa nengulghalleghneng sivugsalghiimi ilanga neghsam kana ayemullaataghaa.
Legan taana peghqaghluku ilangallu teskana takwaaghaghlluku nengulghasagu akuqaghaa.
Imanginguq aangwaaghtuq.
Pegnekaniq sayugwaa.

Alla qingsikaghyalghiimi qaginun, paninang pingayaa ayemullaataghaa.
Sumeghtaghaamalghii,
"Wiin allameng qingsignaqenghitunga!"

Elngaatall quyaaq.
"Taawa aghyuughnaqenghitaatnga Honda-k metngeghuskegka."

Salin kayaalnguq enraq nuna kumlaluni qiighnaghllak enkaam qamullginnaq.
Qiighninneghmini nunamun gginaa maatkaghtevzighaqelghii.
Iwernga nenglengeltaghaqelghii quyam neghsameng.

Taagken pegnem ataasiq kaatuteqaghlluku Honda-mi uvitnganun ilangillu aqfii.
Elngaatall piyaqliiqaq qayughllak mekestaaghhaalghii.
Qiighnitaghamikun taaggun qamagteqaghlluki pegnem kaatulluki Honda-gminun meghnaalimalghii.

Sumeghtaghamalghii,
"Seghleghhalek natenngam qakughnaqsingi, aglaannaqsingi."

Aghliighyugyaghluni sumeghtaghaghtuq,
"Iiteklu uteghpagtaghllequnga, ataasit katulluki ilangi aqfaaqluki pilleqanka."

Meghnaaliyami ataasiq qaaknaqutkumakanga Honda-minun.
Tuguluku kevegsiighaa ima peghqaghaqaa qayughllak uqigtughllak.
Ilangillu nanghiqwaghsimayaqangi mataawisimakangi.

Sulpik yugsughayalghiimi, hiik, maalghuk esnighqwak esnevaghaqeftuk.
Ukapighqaaghyayek tagsiimakek.

Arekull nulighquteftuk elkeklu esnighqwak.
Uka tagiqrugtughnguq yuwhaq.

Yuwhaam kaalluku upuumalghii,
"Kii, unangsamaten!"

Sulpik quyapiglleghhii, pimalghii,
"Tepughii taaggun elngaatall uygulluteng! Taan’gavek esghanemni akuraghaqanka ayemullghiit, kelevaghaqanka legan."

Taagken yugwem pimakanga,
"Una amsakenghat qaaknaqaqa Honda-gpenun qayughllak Honda-gken mekestaghhaak."
Iwernganguq tunutegkenkun qaakluku asighutevyighaa.
Taagken pimakanga yugwem,
"Maalghuk taakuk qaakelleqagka Honda-gka aanguk, saama iknaquk."
Yugwem quyakullu aga igleghqaatnginamaghmeng.

Angayuqaan Sulpigem peng’giitaat aviitngwaalghii Sulpik.
Liigikegkangat metngeqaalghii Honda-gnekun.

Sulpigem naangan ugwini pimakanga,
"Naagu Sulpik, navek pii, pengenghisiguu?
Ivaghyaghtughnaqigu!"

Atanga pimalghii,
"Navek mekelghiiqruwhaq aghulaqlaataghta!
Whaa legan aghyuughmigtaanaqngwaaqa!"

Atanga yataaghqelluni ilagkenkun Honda-m aghulaquq.
Iiwenllu igleghtelqinaghaquq uka kenghhaat, mamlegsaghtulghii.

Honda-ngighhaat taakwavek tumetgun sanivaqun igleghat, taakwavek qiivyalghiimi liisuqaanguq Sulpik uka Honda-ngiighhaagnekun tagilghii.
Taagavek qiifqaghlluni amigimakangi.
Tughwaaghyaqminiki piyaqminiki, kii, neghsameng usiluteng.

Kaalluki aghuliightuusimalghiit.
Sulpigem atanga puyguughnguq ima aghyuughmignaqnguyaqanga Sulpik.
Sulpigem piighaghsimakanga atani,
"Qivghupigtunga elngaatall metngelghiingallu Honda-klu metngeghuskegka."

Atangan pimakanga,
"Aa-a, wiin aglaqumta aleghqughlleqamken."

Wetku kaalluteng nemun Sulpigem nengllugutangi piyalghiimeng taakut qamaglluki pingayut neghsat Sulpigem mallukeftii.
Qamaglluteng quyatut elngaatall.
Pingayaa taana neghsam usiitilghimun tuunumakangat, kayusighilghii qayughllak.

Naanga elngaatall aftamalghii.
Aftaneghmeng taaqluni uyegsimalghii awalightumalghii uviqlimeggnun, quyaghllagem angtalanganeng.

Taagken apeghiighluteng, Sulpigem naanga neghsaliighumalghii.
Ugket ugunneghsiitkelluki angayuqagkenka aleghquumakangat Sulpik qaatkunneghitellghaneng, metngellghaneng, Honda-gneng metngeghutillghaneng.

Atangan pimakanga,
"Sulpik!
Qakimallu uqiighutaqi, naavutaqliten, nalighmeng sakun tenputaqi.
Iwernga aneghneghtuten mallungughtaalghiiten."

Alaghrang naangan pimakanga,
"Aghulaqnaqneghpeni navek aaputngwaaqaghluten piiqi!
Ungipaataqluta, enkaangam pengefqaamta piiqelta!
Aaputaghsimanginaghlukek Honda-k atughaqiikek."

Taawa Sulpik liituq aapusagunnaquq.
Akequmakangi angayuqani,
"Quunpeng neqamikaqelleqaqa napiyugllaghngaaghma sivuklunga aaputaqellequnga.
Whaken kenlanga elpetegnun aaputaqellequnga."

Atangan pimakanga,
"Elngaatall aviisaghqaghllak taawa allgeghsimaan.
Taanallu ilalluku atuqegkuvgu qaatkusimalleq, pinighhalek elngaatall, quyataqellequkut."
