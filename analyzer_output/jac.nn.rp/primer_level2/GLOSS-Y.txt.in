Little Girl Lost in Fog

uulqaghtaghaqegkangit (uulta)
Saam nalighneghi qaasliightaghlluki pilghiini:
Taghnughhaat naghaaghullghiit allighteraateng mataghaghlluki aarragkiighaqluki.
Ilangita aghsaan taayughqem allighteraateng uulqaghtaghaqegkangit enkaam ilangita kayaalqaqiit.

miiwen
Akuzilleghmun ilatkayuk samun akuzitkegkamun ipapighqellghilngughmun.
Ilanneghiisaghngaaghmi ayuqelghii:
Aliighwaaghaa miiwen tengegkayugwet tagillequt.

unaaqutaqegkagu (unaa)
Aghhutanga tamaghhaan:
Esla pinighaqegkan unaaqutaqegkagu angyaghaqnaaghtukut.

wesqaawisimakangat (wesqaawi)
Iilqayugusimakangat:
Qikmighaghhaq aviilnguq ivaghyaghluku naalkenghisamegteggu qenwat wesqaawisimakangat.

iqaghtiighumaat (iqaghtiiq)
Yugusim amighregaan ugmestaallghi yugusim yukutangan, saam qunim, kakegllugwem maaqellghan makreghqenneghminiki:
Qengagka maaqem qenwat asikek iqaghtiighumaak.

angatumeng
Sayaghqaq tawaninginaq piighaghlleghhiini:
Angatumeng pinghitem estugwaq umegtuq.

egmightaataskuyeng (egmightaataq)
Kayaalqiiraaghuskuyeng:
Tughumghameng egmightaataallghiit Sivungaghmiim mekelghiighem kayaalqumakangi.

vuvalla
Quutmiistun atiqaaluni puvalla:
Quutmiit vuvalla maani teghignalkepigtaat.

qagughmigullutek (qagughmiguta)
Saasqullutek, llangaqa qagutek maallgulluki:
Aghnam paniggaagni kelqellukek aghulaghqughluni, tagitugmi paniggaagkenka naayeng iflaniluku uyghagkun aqumlutek qagughmigullutek qiyaaqeftuk.

sughukaq
Puvallalghiinun esghapagyat, nagasat, neghyaghtut:
Kuusmemi sughukaq tamaana taghnughhalek Santa Claus-sem candy cane-neliquumakanga.

iighwighaqut (iighwiq)
Ataasistun esghallghi lliighaqut:
Qayuusit sigiqluki, nevestaalluki sameng angighlluki qelmeghsalghiini iighwighaqut.
Sigiqellghilngughestun lliighaqut.

ag’ghiyugnepiwaa (ag’ghiyugneq)
Ag’ghinaqa.
Yuuk, taghnughhaq, ellmi piyukelleghmitun pinaqutkelghii:
Mekelghiiq ag’ghiyugnepiwaa una, atani aaghhnaqutkaa.

alignaghtaaghusimalghiit (alignaq)
Ilagaghaqluteng tughneghateng tuqlughraghluki takunghisteng sangwaat sastaqluki:
Alignalghit ilagaghluteng alignaghtaaghusimalghiit.

siklameng (siklaq)
Siklaghasqughhaghmeng.
Akumeng tangiqaghlleghhiini laagusit:
Siklameng ivaghiiqunga saqlagyaghnalunga.

peksigaghsimakanga (peksigaghta)
Nuna, anigu siklaghameng sameng pekuutameng makregaghlleghhiini:
Qikmiq anigukun uyghighngalghii angalkelluni anigu peksigaghsimakanga.

meghraakegtepiglleghhii (meghraakegtaq)
Meghet suughilnguut:
Nulughyalghiinga teghhani sama kayumeng esghaatunga qayughllak meq meghraakegtepiglleghhii.

payek
Riigtem iteghvigi aanvigi saam iluvanun reghilnguum eslalighneghem tungangi:


Boy Kidnapped to Land of Darkness

upagughnaqaghput (upaguq)
Aqelqat kaanneghata takwaaghaghlleghhiini upughasaghtulghiini:
Saaqwlighhaput aqelqam kaatii upagughnaqaghput.

akamkegtalghii (akamkegtaq)
Quutmiit akuzillghat angqaperukegtaq:
Naayvam sikungani takemriik ukimalleq kitum ukitkaqaa.
Taana aallgha akamkegtalghii whanga ukitkaqaqa.

qamagsan
Avangiisagu, naangyan:
Qamagsan qayungllaasim imaa imighaqa.

qerngughusimalghiit (qerngughuta)
Naantusalghiit ataasimun tagilaghasimalghiit:
Igaghyat ataasimun room-memun qerngughusimalghiit video-meng esghapagnaluteng.

nanghiighnaluku (nanghiiq)
Esghaghnaluku natetulanga:
Suflugwangunga nutaghameng nanghiighnaluku.
Seghleghukan allaneng pikengellequnga.

qayetghusimakanga (qayetghuta)
Awatghuta:
Mekelghiighhaat qetgeneghtuyugullghiit aghnaghaghhaam takuluki qetgeneghpalghiit qayetghusimakangi.

tuusimalghiit (tuuta)
Tekisimalghiit:
Angyat sikum amigighluki taan’gani qavaamalghiit.
Tengegkayugwet neqmeng ifkaghqughvikluki ilangi meghqun tuusimalghiit.


Man and Crab

ingliighluni
Qavaghvigkat allighat saaglluki:
Yugwem sleeping bag-nni tuguluki ingliighluni ingaghsimalghii.

aymaakengi (aymaaka)
Teghikusam kemegkwaaghi kagimtellghilnguut:
Neghsam aymaakengi siqlugwamun kanaghteki.
Uksuqwaaqun neghnakeput.

llaaget (llaak)
Teghikusam itegii, iiggi, naasqwi:
Neghighluku aghveghem, ayveghem llaagi siqlugwamun llaalghutamun kanaghtaqiit.
Llaaget taakut llaalghutamun aglaateki.

uglafqusimalghiit (uglafta)
Ikuumalghiit, aafquumalghiit:
Angyat maklaglluteng yugwet maklagem aymaakenga uglafqusimakangat (uglafsimakangat).

ungavik (ungaviget)
Mangtegham ilungani atut qavaghnaqelghiini nekeftekayugwet:
Aghnam ugwini pimakanga, “Ungavik ketfaghhu, taghnughhaghpung qavaghtuq.”

pistemni (pista)
Qepghaghta, yataaghqista sayaghqamun:
Pistemni (kevgamni) neghyaghqameng yataaghqi neghelghaakut.

qesugraghluku (qesugraq)
Sangwaat tuwaaqluki sayugwaghtemmeng ikulghiini:
Yugwem pumsugmineng ungani qesugraghluki ungagightuq.

pellghutusimalghiik (pellghututa)
Maalghuguyalghiik aallghi iqinneghmeggni:
Mekelghiighek qerngaagmek igleghanguyalghiik, aallgha uteghsimalghii nemun, pellghutusimalghiik aallgha nagneghumalghii.

qiivaqwaaqelghii (qiivaqu)
Alngunak navek qiivaqluteng pilghiit:
Anipa nalugluni naasqughhiinaa qiivaqwaaqelghii, yugusii aghuliilluni.

apeghiighsaataqagu (apeghiighsaq)
Sayaghqii kitum yataaghqughteghaqaki:
Nanevgaq ellnginaghhaq kitum apeghiighsaataqagu neghyaghqameng.

mataawisimaagu (mataawita)
Aghtuumaagu:
Mekelghiighhaam unangkani mataawisimaagu tuguneghmeng.
Kitum angyanun tugusqeligu.


Quyngik Maalghuk

ratamyaagluni (ratamyaagek)
Kamegluni kiigmi mesagmi kamegmeng:
Aalqa ratamyaagluni ayuqelghii, whanga kameraaghlunga mayughqaqayugmeng ayuqelghiinga, kiiwegni aghqestaaghhakun amakesegaaghluku aghviitaqa.

qamughtenguftuk (qamughtek)
Qamumeng igleghutistek.
Quyngit, qikmit iknaqelghiit sukalluni igleghusiinghilnguut.
Usiluni uqigtuqameng igleghusit:
Qikmik taakuk qamughtenguftuk, iknaqepigtuk.

tan’nget
Neghighluku qutangani pamani yugwet igleghtekayugwet, amyuqetalghiit.
Yugmeng talwa wayaqengegkayugwet:
Tan’nget Sivuqami aviitut.
Uukna tan’ngengituq.


Yuuk Qavatuqaq

mallegyuwhaanghegkeni (mallek)
Quutmun sikuk kaasuwhaanghegkeni:
Sikuk mallegyuwhaanghegkeni yugwet piyaataqsaghtut.

aatghutaqelghiit (aatghuta)
Piyaataqelghiit.
Sikunun yugwet piyugmeng meghmeng ivaghiyaataqelghiit uqlighfigkameng:
Sikuk kaanneghegken yugwet aatghutaqelghiit.

pugleghakun (pugleq)
Sikumi ayveghet aneghfigitnilluki.
Pugleghet ayveghem aneghfigkii sikum meghilngughmi:
Pugleghakun ayveghaatut piyaat.

anglungakun (anglu)
Sikumi meghilngughmi neghsat aneghfigitnilluki:
Anglungakun unangaghtaquq.

unugwaghllagyan (unugwaq)
Unaangughllagluku, aghsugniilluku aghulaqsan:
Ighneqa unugwaghllagyan whangallu qenwat aghulaqunga.

iigkaghameng (iigkaghaq)
Yaakelengestaaghhaan kafsaginnaqepiglluni guughlluni piyugmeng takwiilghiini:
Mekelghiighem neghsaghhaq uugtaghhaq iigkaghameng takwaaqeftaa.

igkamsugmeng (igkamsuk)
same as above

saapkutuq (saapkuta)
Teghiget naghullegluki uyiightumiita anagilghiini:
 Angyameng sivuyagtem puyguluku uyiiq awataghpighpenaan maklak naghullegluku peghqaamakanga.
Ima saapkutuq naghullgwaaluku.

saavgumiighiitunga (saavgumiiq)
Uyiiq tuugkaghtuumaan iflalghiini:
Uyiiqallu tuugkaqallu ifkaamakenka.
Taawa saavgumiighiitunga.

aqupilqennaqlitnga (aqupilqa)
Kayusighnaqlitnga:
Ullghitagka anigumi apumgullutek nusuneghmeng aghtughlukek, eltughaqa kayagtaqa estugwaghmun, “Mekelghiighet naliitanguq aqupilqennaqlitnga.”

sugupagkek (sugupak)
Quliit qezim qaayngi pikavek qengam asinganun:
Ayveghem sugupagkek ungagi iiknaluki tagitagka.

naghullegyaqminigu (naghullek)
Uunghat, unaghsit taakelghiit iiggmeng qesaghqastun eslegkakalghiit, takelmun ayuqluki sangwaat milulghiini:
Mekelghiighhaam uyghak aangelghii unaghsiighwaghmeng naghullegyaqminigu unaghsiighwaq ayemuq.

kiksaga (kiksak)
Uyghigha, igleghlleghhiit sameng ayugwilngughmeng nunakun kaapulluki eltughlleghhiini:
Qikmiq tapghaghmeng uyaatalek, aghnaghaam nuqneqanga angalkesam nunakun nekregmeng kiksagaa.

kangii (kangiq)
Uyiighem iqugwan, amalka nurgunga:
“Tapghaam kangii tagivaghhu whagun agaghhnaqaqa.”

ilumsuwhangunani (ilu)
Alingem sumeghtaghaghllak:
Tengegkayugwetgun Nome-memeng taginguluta engine-ngan inglunga aghuliightuq.
Ilumsuwhangunanga ifkaghnayukan tengegkayuk.


Battle for the Mountain Outcrop

nalugumakestaamaluku (naluk)
Nalugluni kiyaghsimaluku:
Helicopter-ret nalugumakestaamaluki naken radio-kun tuqlughii awiitesqiit nalugvigmeng.

qilughwaaghllagni (qilughwaaghet)
Aangelghiit qilughwaaghet:
Kaviiq qilughwaaghllagni esghaghaghput.

akiingqwaghtaghii (akiingqwaghtaq)
Naayghamun kaalluni naaygham tunganganun aralghiini met naayghakun tekilluteng uteghmun petgeneghmeggni naayghameng ayuqesighaghsugnilnguut:
Mekelghiiq naayghamun guulluni akiingqwaghtaghii.
Llangaqa naayghaneng guuqaamaghmi aga iivaghtuq.

uqitaqestaghaqeftuq (uqitaq)
Samun anuqmeng amigiilluni kiyaghlleghhiini:
Angyaghpaggaq kangighami uqitaqestaghaqeftuq.


A Thoughtful Man Rewarded

pakinkaallghii (pakinkaata)
Estugwet sakun pakin’gullghiini apumgulluki eltiisqelluki:
Kiti qikmimeng qimagluni mangtegham saningakun mayughaghlluni unaghsit amaghneghakun pakinkaallghii llaaghanwha kalluku qikmiq awiitestaqa.

upleggluku (uplek)
Takwaaghaghlluku:
Aghnalqwaaghhaq tumeni qiighnilluni iquyan yugwem uplegluku nekevesluku taslughaa.

nalugutaghesnaan (naluguta)
Whaa legan qetgeghyan:
Pugwimaghvigmi qetgeghaghvigmi, allngughyaghqaa nalugutaghesnaan igaqsaghaqa, igaqisigma film-nga naangumalghii.

ighwaaghtuutusimalghii (ighwaghtuuta)
Teghikusat nunakun neveghtaqluteng, ingaghtaqluteng mingughhunneghmeggni:
Qikmiqa sakun puyuughqeghllagluni, anigukun ighwaaghtusimalghii anigu puyughllaguftuq.

elpegyugluni (elpegyuk)
Egtugyugluni, naten sanaqellghet, sanaqelghiit liigikaqelghiit:
Nanuq takuyaghaqa, elpegyugluni aga qimagtuq.


Kayaker

uusneghem (uusneq)
Esnem tungangani pengugneghet:
Uusneghem qaaynganun mayughlunga aruughlunga yuuk piyuk esghaghluku ulghitakun paayghaqa.

qayaghtughhaq (qayaghtuq)
Qayakun igleghtaq:
Naayvami qayaghtughhaq esghaghluku taglaghtukut naayvamun qayameng esghaannaluta.

maamtawhanguq (maamtawha)
Amawha.
Sangwaat alla piighaatanghata akuzitmun ilatkayuk:
Taghnughhaat mangteghanun nayughtuullaataghtut.
Maamtawhanguq ineghtiit.
