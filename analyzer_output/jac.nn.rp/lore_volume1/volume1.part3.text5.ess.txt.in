AGHVEGHEMLLU UYVASAGHQELLGHA
Pelaasim Apellgha

Taakut llaaget eghqwaaghnaqelghiini kenelighluteng.
Uksumi uqfigam tangillghem qaamnangi amestaaghhaat, saghnaaqelghiit.
Enkaam petugtaaghaqegkangit aagrani quunpeng kineghngiita.
Paneghtaqegkangit keneghqun.
Kumaghhneghmeggni taakut uqfigam ggiillghi paneghqughaaqiit uglaghinaqepiglluki.

Enkaangam tawaten taakut apeghiineghmegteki taakut tawaten pineghmeng, pingayut unuget qavat pikayuget.
Aamta qepghaanguluni qavan'ghani aghhneghni, maalghuneng ighivgaghni tawaten ilagaghaqut.
Taakut ilagaatet atughaataghaqiit enkaam pingayaani aghlleghem taakut teghrughaaghet petugngalghiit qeteghtaqut.

Tawaten kenelighluki eghqwaaghluteng ama iikluki, itegsin'ghuut mangtagtii taakwegkut.
Natengiighhaq eslegkakaan entaqun naten iqetutkaaqut one foot-na-half-neng, five inches eslegkakiita.

Teghrughaaghes taakut mangtagi uteghmun iikluki, taakut kenghet kumaghlluki eghqwaaghaqlaataqangit tamaaken ggiilleghmeng paneghquumaghmeng.
Enkaam awataghpaagetlu ikughaqut, aquutatlu taakut iikumiita.
Qalugyatlu nefteghqaqat, taawa taaqneghmegteki apeghiighaqaat taaqaqut amalka aghveghem qepghallgha.

Enkaam iiyngi taakut qageghlluki sakun qalusiqakun sakun sagneghwaaghqunllu meghi taakut ilakluki iiyngan meghi.
Tamaana ggiillghem panellgha akuutaqaat mesiighmeng ilaaghlluki uglaaghinaluki akuutaqiit.

Enkaam akuunneghmeng taaqneghmegteki angyam sivuyagi aghenqigneghi aghveghhaat, minguughhutaqiit puyumeng taagken.
Tagneqegtepigtuut uqfiigam ggiillghan panellghi.
Aghveghet ulimaaqiit aghenqigneghem tungangakun, saghumigneghan tungangakun veghaghhiinaat piiqiit asitmun tereghlukillu inglugtun.

Enkaam aquutas taakut amalka piineqaqiit alii taakut quulqam tungaangakun taaggun asitmun ighighlluteng ayuqut slant-eluteng.
Qulighneghillu taakut mingughhaqiit.
Enkaam tagneqegtepigtaqut, kinengllaghaqiit.

Taawa aghveghem taana uyvasaghqellgha apeghiighaquq taaqaquq.
Alla angyaghyaghqaaghtaqut.
Angyaghtughluuteng ayveghniiq piluku.
Ilangillu aghvengaqelghiit ama tawaten uyvasaghqegkayuget ellmeng pilleghmegestun uyvasaghqegkayuget.
Tawaten ama veghii siqlugaghmikayugit.

Enkaam samun angyaghtumun lliighaqus taawa.
