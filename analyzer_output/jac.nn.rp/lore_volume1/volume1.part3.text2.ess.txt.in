EGHQWAALLQEM YATAAGHQELLEQ
Pelaasim Apellgha

Ilanga nefkuurameng eghqwaaghusqegkayuk.
April-erugllagmun ilangakun kaatestekayugiit.
Lluughvigmi eghqwaaqayuget.
Whangkuta nazighaghsighmi, ilangani February-mun kaatngwaaghumaan, ilangani January-m naangneghani.
Amenqun kalantani tanqit new moon-et alngunak ayuqelghiit.
Tanqipigkun ayuqelghiit whangkuta.
Piitaghesnanghata, sivuliilghiini eghqwaaghyaghaghaqelghiini.

Ataasiiyaghniiqaat angyaq tazimani, enkaam aafleghhiit tawaten legan ataasiq uspeqelleq.
Taana Quwaaren allakaniq.
Sakimini keyaghtekaaftuq, enkaam sakimitun pillgha ayuqeftuq.
Atayaghaankut, Pusaankut atangat.  

Whangkuta Angqatenganwatenkut taakut sivuliiwaqut qayughllak igwhani entaqun Pelaasingumayaghtuq ataasiiluteng angyat.
Taagken uglaaghiyameng entaqun Telenga lliiqaq.
Enkaam taana Quwaarinllu aaftekaq.

Enkaam eghqwaallghit tawaten, whangkuta piyagusamta maaten Angqatenganwan taana sivuliiwaqelghii.
Whangkuta, Pusaankut, Uwetelen, kingulighha angyalek, Qilleghquun taana angyalgughtengngan eghqwaaqayugusluku.
Pusaam kinguliisluku pikaqaa.

Ataasit neqestaakut eghqwaaghusaqaqut.
Aghvengelghiini mangtagmeng.

Enkaam sivukluku tamaana ateghqughluku eghqwaaghusaghqaq aghneghmi, Piifqemmeng atelek.
Aavguqayuk mangtagmeng mangtalgunemta avegtuumaan, uukaq aavgughluku, pellugumaamta nunivagmeng.
Uqughqamengllu ayveghalghiini saghnaaqelghiikut.
Kapeghtiluteng uqingllaamaghmeng.
Tawaqa aavguumaan.
Uukaq tamaana neghyaghqastun, pugniighumaghmeng.
Pugneghet mekestaaghhaawaqut.
Paamken atghaatkat mekestaaghhaalghiit.

Enkaam apeghiilghiini kagpagluki, unaami nighuggneghani angyat ateghlluki, awataghpaget, tapghaghrages tawaten angyaghnaqelghiistun.
Sagneghet neqet aqfaaqeggkeput tawaten angyaghnaqelghiistun esnamun atghaalluki.

Siqineq piinneghsighaqaat eghqwaaghpenateng wiin.
Igaghyaqayuguluta utaqiitkelluku kayaggneghinkut qapragaqelghiikut, mayughaataqelghiikut vuusleghnun.

Siqineq piitekestanghani, esnevaaqughluki meghem esnenganun, eghqwaaghluten, eghqwaaghluteng, taaqneghmeggni, pelluumeghtat, pugneghet aavgughwaaghluki.
Mangtak avegtughaq sagneghnitaqelghii.
Tunuvaalluki neghuuteghllakayugni esnaami.

Taawa kiyang alngunag naken neghyaqayuk.
Yuggaat agiglleghhiitlu, nagun, apaghaataghluki neghesqelluki.
Taawa mangtalgulghiini, kiyang mangtagmeng neghaqut.
Neqniighqwaaghllakayuget whangkunni aghyuneghmeggni.
Awataghpagmelnguut neqnightus taawa.

Enkaam taaqnemta taglaghluteng, angyatlu qaakluki apeghiighluki.
Tamaana awiqughluku.
Llaaghanwha legan angyam yugan uukat ilatkaten legan tugulaghaqegkangit.
Aavgughteghluku tamaan uukaq, nunivaklu, aavguumaan mangtak.

Awalightughaqelghiit, mangteghaq qamaglluku awalightughaqegkangat.
Enkaam imiisalik, sameng amiiraq, sangwaa alnguunak ulimasiq.
Whangkuta pineghmeggni walamnaak sangwaa igarutaaq.
Aghnat ighneghlluk, sangwaa amiiraq.
Imiisaperuwaalek.

Taawa qamagtengngwaaghluni eghqwaaghem neqanga tamaana neghyuukayuga.
Tawatestaghhiinaq whangkuta qamaglluten ilaput kayusighaqluki ayuqelghiini eghqwaaghnaqenghata.
Kayusiitulluta qerngughutaqluta ayuqelghiini.

Aamta ilangi neghyiigalnguus talwa, neqangilnguut nunivaggaghmeng legan eghqwaaghutkegkayuget.
Ilangi tamaakut Pugughileghmiineng atelget ukuta qasiqameng pikayugumaatlu, nunivak, ququngaq sangwaa, ilangi ququngaraaghinaghhaghmeng.

Lluughvirugllagmi wetku ilangi eghqwaaghutkayuget Uwaliit, Pugughileghmiistaakut, Akulkinkut, Suluugenkut, Temkeruunkut taakutlu Ifkaghutnguftuq liisama angyalek, Tamlum atanga.
Lluughvigmi ama eghqwaaqayuguut.
Entaqun ququngaghmengllu, tunguuyamengllu kiinqameng eghqwaaghutkeftut.
