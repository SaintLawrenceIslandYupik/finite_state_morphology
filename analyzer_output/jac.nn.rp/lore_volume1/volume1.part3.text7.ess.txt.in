AGHQESAGHTUM PINGA
Pelaasim Apellgha

Enkaam angyaghnaq kayaalin'ghani, enraq aghqesaghtumun pikayugni.
Ilakullghii, kelguulluta siivanlleghet, taakut aghvengegkani teghrughaaghet.

Aghnat kelgughluki qerngughuluteng taglaghtuutaqelghiit.
Qasiqam itegaa, mangtak, aghnas tamaakut, mangtak agaghtiiraaq.
Ilangi nefkuuramengllu, tawaqa, quyngimllu tulimaaneng pimaaqat pamaaken atghaatkameng.

Qisgengankut, Anaghasuugenkut, Wiyallu taana pikayuk iknaqellgha umiilek.
Enkaam kumaghlluteng ungagameng qiighaqluki eghqwaaghaqelghiit, "Aasivaasaamna taa," sivun'ghet tuqlughaqluki tagilaghaatesqelluki ken'ghem asinganun neghesnaqniluki eghqwaaghaqegkangit.

Taagken apeghiin'ghata neghuuteghllagaqukut.
Teghrughaaghet nengighqaqluki neghuutaqut.
Elngaatall neqem neqnilleghpigii teghruughaaghes taakut piinleghi kin'ghaganeghmeggni, kii mesiiq uqlughhnanineghmeggni, gevyaglluteng tesqamani saanighruugtekestaghluuteng aa urang neqnightut neqet.
Elngaatall neghuuteghllakayugni.

Taaqnemta keneghmun allegluta vegmeng sameng.
Atghamun kilgaaqutaqukut mekelghiighni.

Enkaam qamaglluni tawaten angyalga, angyameng taaqellghat puvaallaluku, taakwaningani aghqesaghtughaqluteng.
Allakaghmeng pivilget alngunak kinkut.
Kiyang yuga aghqesaghtughvilik naantaqluteng.
Ilangi angyameng piiqluteng.
Kiyang qamaglluni.

Enkaam amalka ayumiqulleq kaspugtaquq.
Enkaam taana whanga sumeghtaghaatkaqaqa, qamagtengngwaaghluku sangiighhaa, puvallaraallghaa, aghqesaghtumsuk apeghiighaqegkangat June-em kiyang naangneghani taakwani.

Enkaam July taana whanga sumeghtaghaatkennemkun, samun nunivagseghaghmun saghnavik, new year-ngusqelluku.  Alla nutaghaq amalka ayumiquleq igleghutaqegkangat.

Taawa sangwaa nulughyaq, anavagyaq atuqumaan.
Aghnat aghulaghquutaqelghiit iwerngaqun kiilqusiq aliin'ghun'ghaani.
Aghhunneghagu avelghaghpenateng navek piiqluteng.
Nulughyaq, kayu pin'ghani, nefkaaqluku, mesiighqun ateghtaqluku.
Uukaq tawaten ama mesiighmun ateghtaqluku ilanga.

Aghuliitegpenani yuga liitutemneng esghapallemni ayuqelghii.
Navek pimanginaq, ilanga tamaana sangllaq navek pingigalnguq.
Sameng angyameng ulima.
Ilanga mallungaqluni, uugtengaqluni, aghveghmenglu mallungaqluteng.
Alngunak ayveghmeng mallungen'ghata pilaghataqluni.

Kelgughaqegkangit aqfatesqelluki aghveghmeng mallungen'ghata, aghvesiighmeng, qungvuughaghmeng wataghllak avelghiigalnguut.

Enkaam pilaneghmegteki, ilakullghiit qerngaghmeng pilagaqelghiit, enkaam apeghiineghmeggni nengiitaqluki.

Taakwavek qenwatqun esgha aghvepiklu qenwatqun nengiitaqluku lliilghii maatemun ukavek wha tawaten.
