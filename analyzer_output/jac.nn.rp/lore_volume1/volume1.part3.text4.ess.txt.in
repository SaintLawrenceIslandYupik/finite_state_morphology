AGHVEGHNIIGHEM PILLGHI
Pelaasim Apellgha

Taawa enkaamngam angyaghnalleghmun tawavek.
Aghvengneghmeggni aviikayuget, "Wu-hu-hu-huumeng!" ayuqut aviis tamaakut.
Aquutat quulmun nengugulluki, angyapigem aquutii.
Kelgutnguftun'nguq Kiyaghneghmun nusun'ghata aga aghveqluki.

Enkaam tuqunneghata wiin angyaq awillaghaalluni.
Uzivluki kaspuglleghhiini aviikayuget wu-hu-hu-huumeng ayuqut.
Enkaam taaqenghata tagilaghaalluni qepghaghaqiit.
Ilangi kaalgughnaqenghata kaalguutaghqaameng, ikusimaghmeng mangtagmeng piiqelghiit.

Awataghpightughluku sivulighneghikunllu, kingungikunllu.
Enkaam ghhataghlutengllu igleghhneghmeggni aga angyam yuga qamaglluni aviikayuk wu-hu-hu-huumeng.
Qukaghillghiinillu, whaa tamlagyaghtulghiinillu aviigaqelghiit.

Taawa qepghaghaqegkangit.
Enkaam kaatunneghata taakut angyalget mangtagmeng piluteng awataghpaget imighaqegkangit. 

Suqii taakut inglungi sivuliit iiksuggaaghet aghvengelghiim qamaglluki pikayugii.
Veghiillu taakut qamaglluki pikayugii.

Inglungi suqaan taakut angyamun allghuulegnun, pingayuulegnun, taakwavek inpiquusghaqaqiit.
Siipneq tamaana suqaq siivanlleghnun inpiquusghaqaqaat aghnanunllu.

Enkaam apeghiineghmeggni, angyalget elqiighluteng ayuqaqelghiit.
Angyalget kaallghiini apeghiilghiini qepghallghi aghveghem, angyalgem aa elqiightuulluta sivuyagtetlu angyalgetlu.
Aquutat, qalugyat sivuyagtem tuguluki mangtaggaghmeng ikulluteng enkaam taglaghaqut.

Aquutastaakut mangtegham sivuungakun qavighngiita napaghtaqiit.
Qalugyas taakut amigem aywaakun asighutaqiit napiita.

Enkaam nunivaget egsugi taakut ikulluteng peghwaaqelghiit, aghvengmun pikaghqat, enkaam tuguluki, itghulluki, angyam yugan uglaghtalngatuq.  

Angyalgem nulighhan, qilleghtengnguus taakut, taqughtekun, qiiyngut amenqun quyngim manungi melqughtuqat.
Taagken ikuulluteng naten angkiita petukayugiit.
Aavgughaqiit angyam yugan uglaghtalangatun, aghtequlighluki, enkaam qaltaaghwaghhaagut.
Qaltaaghwaghhaat, unaghsit sangwaat, ilangi suqaawut, tawavek kanaghquulluki, meghmeng ilaaghlluki, angyalgem nulighhan tugumiiqluki atghaghaquq.

Enkaam aquutat alla ilangi, angyilghanilnguut, taakut kelqelluki, uuglluteng, sivuyagtetlu, angyalgetlu.
Taakut aquutat angyalgem atuqluki, taakut angyalgem nulighhi angyam sivuyagan kelukaghaani, malleghqengngwaaghaqiit angyas tawaten.  

Angyat wiin iggagtaataghaqiit tawaten tallimaneng iggagtaataghluki aviin'ghata.
Aquutateng quulmun nengugunneghatki, enkaam nulighita taam qaltaaghwaat quulmun nengugutaqiit.
Aviineghmeng taaqenghaata, enraq aghvighlluki iggagaataghluteng.
Tawaten ama inglunganun nengugulluki aviin'ghata, ama inglunganeng aghvighlluki ama qaltaaghwateng nengugutaqiit quulmun.

Aviit Wu-hu-hu-huunguut arat aviimeng atelget.
Tawaten aviilleq Wu-hu-hu-hu-hu-huu piiqut.
Taagken taaqen'ghata taakut aghveghem teghrughwaaghi sivuyagkun neftegtekayuguut.
Iikluki naten iqetutkiita, mangtagtuumiita kiwavek naterugllak tagkiita mangtagi.
Neftegtaqus tawaten.
Taakut teghrughaaghet taagken qaltaaghwaam meghaneng kuufqaghtaghtaqiit sivukluki.

Teghrughaaghet vegham iqukii, iimqaghlluteng ayuqelghiit.
Viistun ayuqelghiit.
Teghrughaaghus taakut. 

Qaltaaghwaam meghaneng kuufqaqaghaqiit sivukluki enkaam taakut tuunaqiit.  

Sivuyagtet sivukluteng nunivagmeng, mangtaggaghmeng piluten, meqaghluteng, kingulighhaghnun, iwerngaqun angyalegmun.  

Enkaam taaqen'ghata, puuskaatet aghnam ighungita akulangiikun aghvequtaqiit.
Tawaten whangallu pikanga estamaneng.
Piighaataqaagunga.

Puygulaataamaaqa whangkuta sivukluku pilleghpus taana.
Aghnas tagilaghaataqelghiit ilagaghyaghtut.
Ivit, iviighun'ghilnguut.
Ivinguut aghnat aqumuulluteng.
Aqumutiighluki aquutam taam kelukaghaakun.
Taam angyalgem nulighhan atghaghnaqelghiini ilagaatmeng aanqutilluki unitaqii enkaam taakut kingungitneng ilagaghaqut.

Nunanipigtuut ilagaatet iglakgalek.
Nallukanka ilagaatet, liisimangitanka ivis tamaakut.
Iggwaninginaat ivaaghulluuget.

Enkaam apeghiighluteng tawaten taglan'ghata, angyat usingighluki sayugluki kelevaghluki.
Tamaana angaghqughluku qamestaq, suqaan inglungi manughamun.
Ivighllakayuguluki.
Nunanipigtus tamaakut ivit.
Enkaangam angaghquullghii yuuk esghapalghiini nunmaaggaq, ilangi qamumeng ayuqelghiit.
Nunmaaggaq mangteghameggnun aglaqestaghaqut ilagalghiineng nagasimaghmeng.
Iglakegtepiglleghhiitlu, aghnaghpaget tamaakut ima mekelghiighhaatemmneng.

Taana Quwaaren aghvengegkayuk kiyang upen'ghaatanga.
Nagatkanga tamaaken.
Quwaaren Pusaankut atangat.
Ataatakluku whanga ayuqaqa.
Aghvengneghtuqaq upon'ghaatanga kiyang.
Enkaam nagallghiinga, esghapakanga tamaaken ima mekelghiighhaatemneng, whangkunneng piyaaghllemnnun tawaten.

Aghnaghpaget iglakegtaghhalek.
Enkaam taaqaqut angaghquneghmeng, apeghiinghata enkaam taagken enraq angyalgem tugukamineng suqaghmeng, kiyang aghnat piiqelghiit, inpiqughaqiit suqaghmeng.
Enkaam inpiquneghmeng apeghiineghmegteki, enraghngam angyam yugi nengiitestaqiit.

Tamaana qamestaq, aghveghem llaagi, tallim nuvukrugi, vegham nuvukrugi, qengii, iiyngi, iiyngi ukut iyighpigaat iikluki, qaltaaghwagnun kanaghlluki petukayuguut.

Taakut qamestat, taakutlu llaaget uyvasaghqenneghmeng apeghiighaqegkangit.
Nekeglluki tawaten taakut eghqwaaghaqelghiit, enkaam taaqen'ghata qamestii taakut siqlugamun angaghqughaqut, kanaghqughaaqut siglugaghmiigaqut.

Enkaam teghrughwaaghes taakut aghveghaqetakun petuwaqiit.
Awataghpages taakut mangtegham sivulighneghakun pingayuwaaqelghiit, petugaqiit.  

Elqiighetlu mataghlluki taakut apeghiighaqelghiit, aghin'ghwaaghnun nefteghquqayuk.
Kelqutaaghet quunpeng aghin'ghwaaghnun elqiighet.  

Atungaget ukagun nasquughutet amyutlegell yukutataqelghiit.
Kineneghmeggni ukum pingi terghwaaghunneghtupigtut, tukruugtaqegkangi.

Enkaam ighivgan'ghani eghqwaaghem ilagaatangi taakut ivaghulluget atughaqiit.
Ilagaghaqut angyalget taakut.
Ivaghullugmeng atelget.
Qafsinat liitkaqanka ilagaatet.

Elngaatall repall tusaqnapangunatengllu nanglleggsim angtalanganeng.
Wata eghqwaalleghmi tawani nangllegnaghsapiglluteng ilaganeghmeggni iglateng qughaghteghllagluki piiqegkangit.
Nanglleggsim angtalanganeng Kiyaghneghmun.

Eghqwaaq taana tanqimun pingun'ghilnguq Kiyaghneghmun.
Kagpagaalghii sivukluku tuunegkayugulghii.
Aghveghmun tawavek nanglleggsiisiq.
Qerngughtisiq taana, kiyang aghveq taana angellghulghii unaknaqsaghqaq.
Taakut amalka Kiyaghneghmun aflengakaqegkangit tunusaaluki tukfiisiiluki.
Tawaten uspeqellghi nakaan tanqimun.

Apeghtughistem tanqimun pillghuniluki piiqegkangi.
Moon worship-meng atiqii apeghtughistemta whangkuta.
Tanqimun pingun'ghilnguut, yupigni Kiyaghneghmun tunusat.

Tazimakerugllak liisimakegkangat Kiyaghneq taana.
Ima sivuliighaghneng yuksuggaaghneng liisimakegkangat repall atiigateftaat ellqughlluku aatghaneng, aangesqem aangtalanganeng.
Atiipallaaghyaghqaanguq aangeftuq, tallughnaghpetughnguq.
Enkaam apameng atighluku ayuqaat, aangesqem angtaalanganeng.
