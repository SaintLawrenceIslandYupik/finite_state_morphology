Nunaamnni Teghigniqelleghput
Ukaaq

Igleghallguftuq aghneghmi nunaamnnun Nasqamun itghaghnaqelghiikut.
Amsanaghllugllaguftuq qilagighluni naqam igleghanaghpetuq.

Maaten ataasighhaghneng Nasqaghtaqeghngaamta, mekestaaghhaalunga kiigutanga tamaghhaan itghaghaqsalghiikut.
Angyam­nnun uuggnaqutnginaq, "tvvvv" leveklugwan ivenruutem, meghem kasughqullghan kaarragkiighyugtestaqegkanginkut Nasqamun.

Ataasimeng kaannaqutnginaq teskiwavek aakaqullghiigni, Aqetlu, aqfaasnaq esnameng uusneghwaaq mayughaghpung.
Naangngwaaghaatalgulghii qelanghaqelghiikung kaatelleghqamnneng nunaamnnun.

"Aqet, ii-i!
Naangngwaaghaatem utaqaaqeftiinkung!"
pekaamaghma piiqa.

Aqet naangwaaghatagnun aqumqaghutkelluku kayagtaanga, "Aagastinga." Aagastaqa qevulliighaatekestaamaan aagallghiinaakun.
Qevuulluni aagayalghiimi taqughteghllagkek qaghlegaghtaaghaak.

Naangngwaaghaghvigem napaqakek aghveghem agluqsaqek, tapghakek aqumutighlutek unaghsimeng.
Ilangani aagaghllanemta napaqakek qapragaqelghiik aagallghinamteggun.
Naangngwaaghaghvigem asingi iimluteng itegamnneng pakikaquneghmeng aaganaqem.
Taananginaanghituq piiqegkefut Nasqaghtellemnneng kenlanga piwallemnnun Sivuqamun igaghyaghnaluta.

Ilanga teghignalkumtaaghput pugwimanemta Naayvaghpagmi  Nasqameng qantaghanlenguq.
Liinnaqaqelghiikut pugwimameng aghqestaallghani esnengani.
Iivghaqel­ghiikut kenlanga meq tamlumnnun kaatellghanun.
Meghem asingani nuna piyukaghput maatneghaqelghii qetustaaghhaamaghmi itegamnni.
Ilanga teghigniqusighput  iiggemnneng ilaput isiqaghtanemteki kenlanga ghhuutem ungeleglluta lliillemnnun.

Taagken itegaraaghinaamta vegaaghtuqakun piyugaqelghiikut.
Ataasimeng Aqet qetgeghtuq araamaghmi, "Kaa!"
tuutqaghsalghiimi sikughllugkun.
Taagken sengelqameng uteghpaarkitaaghtuq allaghlluwhaghmeng nutaghameng tukalegalghiistun.

"Kelengaluten," araghaanga, "ilangi tamaakut vegaaghem ipepigtut.
Aqnighnapigtut tuutqaghtekufki." Iwernga ilangani mangteghamun iitqaghsugwaqelghiikut aqfaataqel­ghiikut vegaaghem qaayngakun leganqun sikigestun kaviighmeng qimalghiistun.

Aliineghllugmi piyutaaghaqukut esnami ivaghiiqukut tepegka­meng aqimlelghutameng, negaghpagem pugnat­nganeng.
Mulugpenaamta uglaghighllagaqut saghnaput enkaam estugwaghiiraaghutaqukut mangteghamta tunuqaa­ni.
Ugharrameng pie-yesqungllaaghaqukut akumluku qenaavzeghaghmeng, uyghagmeng, ququngaghmeng.
Akikaghqaluki estugwamnni lliiqaput.

Atamta ilaakwaagha nengllugutkullghiit tamaan­lenguut uviqliqegkeput.
Mangteghaat nutaaghaq whangkutestun ayuqenghilnguq tunemaa nunamun tuutngalghii.
Ellngita mangteghaat nunameng tuutnganghilnguq unaghsighpagmeng nengkilaghluni ayuqelghii.

Ataasimeng nelliqruugem kaatiinkung.
Aqetlu aaghhwmeng iteghlutung mangtegham asinganun naalkutukung laagwaaghllagmeng tesamani.
Uqfilqaaghmeng takaghqughvikluku saapaghpung vegaaghmeng ququngaghmeng.
Saapsaqefung nallunaghhalek nunamun ilatngwaaghluni.

Taagken esghaghaghpung mekelghiighhaq naghughlleghhi, tuqlughaghpung, "Tagi naghaalgusighyaghtughqung.
Whani teghignapigtuq!"

Mekelghiighhaq aaghhuq sakun waakaghtegpenani kanagh­yangllaqamnnun.
"Thunk!"
Kalefkagtuq laagwaaghmun.
Nenglapagllagem repall aqsalinqa aqnighnaghqwagaa.
Kanaghyangllaqaghput piniipigsan nanghiiqwaaqaghput taghnughhiitnun igleghat.

Whanikumi siqineq tevightestegpenaan, Aqetlu aqfaataqukung asitmun uusneghwaaghmi esnamun.
Sukeraghllagem iqwaaqelghiikung ullghitaamaamtung asitmun nenglaasimaamtung.
Wetku iqunghan ingyaghaghtaqegkegka naatghanun iqunghinnemni.

Tesamani esnami meghnaliiqukung esghapagumaan siqineq tevilghii.
Elngaatall allaaghlluwhaghyugnaghtuq esghapakaaluni.
Qilaga kumgayaaghlluni iqeghtameng allaaghhiinaghmeng.
Qilaawaaghet llangaqa silugwet angighhegkat kumgayaaghem iqeghtaatun.

Ataasimeng emta siqineq tevighyan taglaghlutung mangteghamnnun ingaghqutukut.
Aqetem sigutqughaanga, "Whaatuq maanlleghhiikut quunperugllak."
