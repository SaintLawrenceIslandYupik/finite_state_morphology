Mayeraaghpagllak
Mekengam Apellgha

Ungipaghani imanii, mayeraaghpagllagnguq taana aangepiglleghhii yugrukutaaghllak mangteghalegllak nenglulegllak.

Tallimagyaget aghnaghangeltaghhaat inghuyaamalghiit.
Inghumaluki mayeraaghpagllagem takumakangi.
Qimagusimayalghiit malighqaghluki kaalluki ratamiiragminun kanaghqusimakangi.
Paaskek tapghaghmeng qilleghllukek uyamiglukek aga navek aghulaquq.

Kii, aghnaghangeltaghhaat alingruughusimalghiit.
Ataasiq pimalghii, "Navek pinaqinkut?"

Piillghaghqun ataasiq qineghsalghiimi unaghsiq napaqaghllak inga takwaaqeftaa.

Uyamini kaatulluku ateghlluku taana napaqaghllak aleghqumakanga, "Unnaaqekangaa, unnaaqekangaa uunnaaqepilugwatgi!"
Napaqaghllak pakregaghsimalghii qukamikun.

Mayeraaghpagem taaggun ratamiiragni napaqam iqugwakun asighusimakek ayugwilluku.
Apeghiighluni pilaataghtuq, "Unnaaqekangaa, unnaaqekangaa uunnaaqepilugwatgi!"
Kii, taklaaghaghsalghiimi napaqaghllak pikaarugllaak quulvaghpani aghnaghangeltaghhaat.

Mayeraaghpagllak aglaghluni neminun iitghumalghii.

Kii, aghnaghangeltaghhaat alingruughuteghllaget qaprakaghpenateng ifkaghnayukameng.
Qiyaaghutengeltaateghllaget qiyamreghaateghllaget.

Elngaatall tawaani qenwannguq iiyngit puuvuuteghllagtut qiyaaghwaghllagem aliingem ifkaghnayukameng.
Tawaaten qiyaamaluki ukimallghaghqun qineghsalghiimi ataasiq samanguq afsengaghhaq asingitni naghughhnaqaqeftuq.
Taagavek pimakanga, "Afsengaghhaq aagyuuq llaaghan yuwhaayengalghiiten ilemuteqaghtikut."

Afsengaghhaam quulmun esghamakanga, "Ilemuteqaghhnaanghitamsii aamta whaa neghniimsugumaluta milughpagaataghaqaghpesikut tuqutaqaghpesikut!"
Aga naghughtuq.
Kingunganeng legan qiyaaghuullaataghtut.

Tawaten pimaluki kaviighhaq enraq uka.
Kaviighhaq naghughhnaqngan ataasim pilaatamakanga, "Kaviighhaq aagyuuq llaaghan yuwhaayengalghiiten ilemuteqaghtikut."

Uka tagiimalghii.
Legan quyaasimalghiit aghnaghangeltat ukiggnaqegkangi.

"Natenqun ilemullamsi pikarugllak?"
Kaviighem quulmun aapsimakanga.

"Mayeraaghpak whaten pikaaguq legan, â€˜Unnaaqekangaa, unnaaqekangaa uunnaaqepilugwatgi!" aghnaghaghhaam kiimsiimakanga.

Kaviighhaam aatakqun napaqaq aleghqughyaqminigu, "Unnaaqekangaa, unnaaqekangaa uunnaaqepilugwatgi!"
Sunami napaqaghllak pakregaghteghllagnaaghta.

Pakregaghsan kaviighhaam taana tapghaa iqlugsaqminigu, iqlugsaqminigu qenwat ilemtaa.
Ilemsagu aanleghaasimalghiit aghnaghangeltaghhaat estamat.
Ataasiq aghnaghaghhaq teghtughhneghmeng mataawitaat qiyam qavanghumillaghqelluku sama teghhaani ratamiiram.
"Aa, tawanlli qavaghli!" ataasim qenwat pimakangi ilani.

Aghnaghaghhaat taakut uninnaqngaamegteggu inghukaghhaateng katagluki ratamiiragnun vegaaghllagmeng imighlukek tawanniluteng pisqelluteng qilleghsimakegket.
Petuglukek napaqakun aghnaghaghhaat aatak araghtut, "Unnaaqekangaa, unnaaqekangaa uunnaaqepilugwitgi!"
Napaqaghllak taklaaghaghteghllagyalghiimi aghnaghaghhaq pika ellnginaghhaghmi qavaq.

Qimaguulluteng uyavaghpanun elngaatall iiskughsimakangat mayeraaghpak.

Mayeraaghpagem esghaghyaghtughnaqumakangi ulaaghllani tugumiiqluku, "Naaki aghnaghaghhaat esghaghyaghtughnaqanka."

Mayeraaghpagem takuluki kaalluki napaqaghllak aleghqughlaataghaa, "Unnaaqekangaa, unnaaqekangaa uunnaaqepilugwitgi!"
Napaqaghllak pakregaghteghllagyan ulaaghmineng pilagaghsaqminikek ratamiirak vegaaq pagunghaq ifkaquusimalghii.
Aviisata aghnaghaghhaat qefliqluni wata pilagaghtaghyaqminikek aghnaghaghhaam iqelqwa kepqaghsimakanga.

"Kekaa, kekaa, kekaa, kekaa!
Kumakightekaghnaghaghpenga, kumakightekaghnaghaghpenga.
Enta kumakighnaqamken," aghnaghaghhaam qiyamaghmi pimakanga.

"Huk aa-a," mayeraaghpak kaagkasaghsaggaghneng.
Ingaghsan aghnaghaghhaam kumakighaa.
Afsengaq, nguuyngaaghaq, melngu, kinguk, sangwaa kumakeftaa.
Legannguq tuqutaqii.

Mayeraaghpagllak qavaghtuq nunakim.
Qavaghyan iiskek paarghuliighaak inglugtun.

Taagken mayeraaghpak qavaghluni, qavaghluni aghnaghaghhaam pimaan teghtughsimakanga, "Uyuq pikavek meqsaghtaa."

Mayeraaghpak esghaghnaqsalghiimi aghtughtuq.
"Sangaamek iyegka saak."

"Saa, qavaghpeniwha nevuusimanghitak," aghnaghaghhaam pii, "Taslughnaqamken pikavek meqsaghtaa."

Amenam taslumakanga mayeraaghllak.
Kaatulluku kiiwegnun pimakanga, "Uuhuk meghi, meghi!"

Mayeraaghpak meghyalghiimi, meghyalghiimi, meghyalghiimi kiiwek qamagaghllukek.

Kii, nekevnaqsalghiimi aqsaghllaga meghllagmeng imighluni.
Aghnaghaghhaam pimakanga, "Pikavek yeqay usneghwaaghmun aghulayaghtaa atuulleqamken taslughnaqamken."

Iiskegnguq natengiighhaq qelperegaaqestaghaqeftuk.
Taslumakanga tespikavek.
Kaatulluku pimakanga, "Uhuk, aghula!"

Aghnaghaghhaam atutaa elngaatall.
Qetgeqaamaghmi yaagpagsaghtuq aqsanga qupaghteghllagtuq.
Piyaqminigu tuqungwaaghluni mayeraaghllak.
Aqsanganeng aanleghaatuq qayuutaq, sagneq, savik, ulaaq, sangwaa.

Ilangi aghnaghangeltaat tagilaghaasimalghiit.
Aghnaghaghhaam kayagsimakangi ellngitlu tugulaatesqelluki.
Quyaasimaghmeng atghaghtusimalghiit.

Tefaay!
