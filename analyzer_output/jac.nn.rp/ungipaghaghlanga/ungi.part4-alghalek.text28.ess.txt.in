Yuuk Enkaam Qateghyiighaghhaq

Yuugnguq iimna aghvengyupiglleghhii.
Maaten ilangani nuliini pimakanga, "Enta tanpeghhmeng akmagutangllaa!"
Llaaghanwha tusaqinaghpenani nulighha akmagutangllaamalghii tanpeghhmeng.
Taaqsakek akmagutak tanpeghhek qateghyiighaghhaq akuqaghluku kanaghlluku tesqamavek pimakanga, "Kevgaqnaqamken anguyamnun sughugisqelluten."
Taagken tanpeghhek akmagutak miluullukekmeghmun kesimakek.
Anuqem akmagutak tengsimakek iwemgam natmun.
Meghem iteghpenakek uvlugem qapragsaqegni ullghitaghsaqegni akmagutak qateghyiighaghhaq mingughhusimalghii akmagutam nukeggnaanun.

Tagtalmi tepumakanga esnakun.
Qateghyiighaghhaam akmagutam allungaga vuveghqughyaqenni reghighsimakanga.
Taagken aanyalghiimi tepumakanga tapghaghllakun.
Qateghyiighaghhaq taglaghluni tapgham qaaynganun vegaaghqun aviightusimaluku sunanguq taana yuuk.
Yugem kaalluku qateghyiighaghhaq nenglaqumakanga.
Pimakanaga, "Kii, qateghyiighaghhaq nani nukeggnaaghqeghllagsin?"
"Sughuguunga elpenun."
Yugem nenglaqluku unisimakanga.
Mengteghaminun kaalluni nuliini ungipaasimakanga, "Qateghyiighaghhaq tapgham qaayngani vegaaghqun aviightutaqeftuq.
Legan nukeggnaghllaguuq.
Aapsaqegka whangamnunnguq sughuguftuq."
Nenglaqlaataamakangat nulighqullghiik.

Unugyagu qavaasata qateghyiighaghhaq taglaghlum ungavigitnun iitghumalghii.
Iteghluni naniita mesiighanun mingughhusimalghii.
Melquni mesiighqeghllagyamigu ungavigneng nateghmun ateghluni sugerngengitgun kavirrakegtatgun aviightuusimalghii.
Iwerngaqun sugemgit mesiighqughtaaluki ugatanganun aglaghluni qavaamalghii.
Unaami yuuk nateghmun ateghluni qefliqumalghii, "Kiii, qamay ungavimta sugerngangi seghleghuut whaa legan mesighllaguut.
Uguminaghnaghhalek enankinam saam yeghrat nukeggnaaghqeghllagumaa."
Uganguq uwatanganeng aleghquumalghii, "Piyaghamkenta sughuguunga!"
"Uguminaghnaghhalek qateghyiighaghhaq una!" yuuk pimalghii.
Enkaam qateghyiighaghhaq malighqaghataghluku tuguyamigu piigughluku eslatmun egsimakanga, whaten pimaghmi, "Enngaatall aglaa sughuggaaten!"

Unugyagu qavaasata qateghyiighaghhaq iighwiighluni unguvaghyalghiimi jaighqutameng ghhitaghluki uyguquutaamalghii.
Masingka takuyaqminiki yugem mengteghaanun mayughluni qaakgit tapghangllaqamineng yughqutameng kenlengikun qamqaghsimakangi.
Iquga tapghangllaqami qamutighluku aasimakanga.
Enkaam qateghyiighaghhaam unulqusiq mengteghaq quulmun yaqiisimakanga.
Iiwen unugem qukaaneng aghvighaquq kenlengakun mengteghaq mengqughtaghluku llighaqaa.
Qateghyiighaghhaam sagiqusimakanga.
Qenwatlu kenlengakun mengteghaq ghhataghaghsimakanga.
Ghhataghaghsamigu qateghyiighaghhaam mengteghaq atghaasimakanga meghem qulanganun.
Taagken qateghyiighaghhaam mengteghaq meghqun llikestaamakanga.
Qamanguq yugem pimakanga nuliini, "Uuugg naken enraq meghem iteghtinkut?
Enta qiinqaa!"
Llaaghanwha aghnaq atqaghlluni qineghsalghiimi uzimun meghllak esghaghaa.
Ugini pimakanga, "Meghmun llighumakut.
Uzimun meghllaguuq."
Iiwen aghnaq nepiighaquq qakmanguq kaakeggneng pimalghii, "Piiqsaghamken, sughuguunga!"
Yugem qateghyiighaghhaq naten piligu aanvigilnguq.
Qateghyiighaghhaam lliyaqenni mengteghaq aga kalevumalghii.
Meghmun kaasaghtughyami qateghyiighaghhaq makuggnaqsaghtuq.
Aghtuumalghii.
Ellngallu mengteghamun maligulluni kalevumalghii.

Qamagtuq.
