Mekelghiighhaak Iikusimaak

Kiyaghsimaaq Ungazimi aghnaq ugilek enkaam taghnughhallgaak.
Ilangani ugingighaamalghii.
Sighinegmiim yugem nulighhilnguum nagaqughluku Ungazimun tagimalghii.
Kaasami aghnaq tugumakanga.
Llaaghanwha Sighinegmun aghviisimakanga.

Naqam taana Sighinegmii yuuk aklungilnguq.
Kaasami taakuk mekelghiighhaak atangan ighlekaqegkek piiqegkek, "Qaagkut amyuqetaghllagtut.
Amyuutkelleqiisi."

Llaaghanwha aaneghmegni naayghanun aghulaqaqelghiik.
Tespagani ulapumalghnk inqun iknaqughinalutek.
Atangita waamsimakek ighneghegni inqun iknaqughisqellukek.
Llaaghanwha iknaqughimalghiik saama anglimalghiik.

Ilangani uksum unanguluku tungtuquyaamalghiik.
Tagiyamek nagneghlutek esavghaallghiinun maligusimalghiik.
Tamana yuuk naghughqughluku awalighpigaalutek ketfaghaqelghiik.
Llaaghanwha ayveghaghlutek taglaghaqelghiik.
Tamana taglaghtuullghii naghughqughluku kaataqelghiit mengteghameggnun.
Tawaten kiyaghsimalghiit uksulqusiq.

Ilangani unanguluku tungtuquyaasimalghiik.
Tungtunglutek atghaamalghiik aghneghtughllagluku.
Kaasamek tungtukegkateng lliluki nagneghlutek yuuk tamana maliglluku esavghaamalghiik.
Naqam atangita piiqsaqangit inqun awalightaghwaaghpenaki pisqelluki.
Taagken aaghtuumalghiik taan'gani.
Tamana ilanga ayveghaghluni qamaglluni taglaghtuusimalghii.
Elkekayveghaghnaqumalghiik.
Qenwat ighivgaamakanga.
Llaaghanwha ayveghaamalghiik.
Iiwenllu yataghqaqaat uyughaa kelutmun qiivyalghiimi puyughllaguftuq.
Anengani pimakanga, "Ii-I, iikutiinkut!"
Anengaan ayveq peglluku kelutmun kilgaquumalghiiknuugem esnenganun sikum kaasalghiimeknutem ameltughqaaluni.
Naqam iiwleng taan'gavek siku saagrukegtaq.
Tamana saagrukegtaq siku anuqmi qateghmi legan meghem tevyaghqaqaa.
Taagken ketmun qimagumalghiik meghem tevyagu siku anuqliimakanga uvlugughsimakanga, umegneghughsimakanga qanigtuumaghmi.
Ketmun qimagumalghiik.
Uyavaghllaglutek siku kaasimakangat aangepiglleghhii.
Tawavek mayughlutek tespamagun laagluku kiyaghsimalghiik.

Uyughaan pimakanga anengani, "Weni tuqusiighnaqngunghilkumta sanaqaghten!"
Taagken mekelghiiq nuyekliq tuunaghmineng maghuyighluki ilagaamalghii.
Ilagaamaluku uyuqliimmekelghiighemnagaqumakanga uyavaghpaneng meteghlluk qalghilghii.
Mekelghiighem nuyekliim ilagaan qamagsamigu uyughani aapsimakanga, "Sameng nagaquutaghhneghisin?"
Uyuqliim nagaqughngaaghmigu akisimakanga, "Waniwanllu nagaquutaghhneghitunga!"
Alla nuyekliq ilagaamalghii.
Meteghlluk qalghighlaataamalghii uyavaghpaneng iwernga maateghniineng qantaghanlluni.
Aaplaataamakanga iwernga nagaquumalghii nagaqughngaaghmigu ama nuyekliimllu.
Alla ilagaamalghii tuunagmineng saguyaqluni.
Ilagaamaluku alla meteghlluk qalghilghii nagaquumakangak qantaghanlliighaghluni.
Ilagaan qamagsamigu uyughani pimakanga, "Nagaqunghisigu?"
"Nagaqunghitaqa!"
Iwerngangam nagaquumalghiik uyughaanllu ama anengaanllu.
Alla ilagaamalghii.
Qenwat qakma uqeghhmi qalghiimalghii, quqquqquqquqquq.
Anengaan pimakanga, "Awi, whanganginaakuma pinaanghitunga."
Uyughaan pimakanga anengani, "Samengpiiqa?"
"Piiqaaten whanganginaghma taglaannalunga."
Alla qakma qalghiimalghii meteghlluk, quqquqquqquqquq.
Anengaa aleghquumalghii, "A-aa-aa, nanghiiqunaqi!"
Uyughaan aapsimakanga, "Sameng piiqa meteghlluk?"
"Whaten piiquq nanghiiqunaluta maalghuguluta.
Taawanginaq uka tumemi ataasiq siku uusqalghii."

Anengaan uyughani aanesqumakanga.
Aanumalghiik qemgaagmek.
Aanlutek anengaan uyughani neveghtesqumakanga.
Uyughaa neveghsimalghii.
Neveghsan aqumumakanga.
Aqumluku gginaa kenimineng saapumakanga.
Saapsamigu ghhataamalghiit, igleghsimalghiit quulvaqun.
Mululuteng aghuliighumalghiit.
Sivugsalghiimeng sikumi aghuliighumalghiit.
Tawani meghnaaliluteng alla anengaan uyughani neveghtesqumakanga.
Tawaten aqumluku anengaan gginaa saapumakanga kenimineng.
Palaghhaghmeng aqumgaaghlluteng ghhataghlaataamalghiit igleghsimalghiit.
Mululuteng aghuliighumalghiit.
Esghaghyalghiimeng meteghllugem meghnaalivigmi temngi naayghami alungutelleghmi uyghagmi.
Tawani aghuliighumalghiit.

Taawanginaq mayughvigiteftuq.
Anengaan ellmi tughneghani tuqluumakanga amiqluk.
Amiqluk qalghiimalghii.
Anengaa aleghquumalghii, "Whanganginaakuma pinaanghitunga!"
Uyughaan pimakanga, "Sameng piiqa?"
"Uum piiqaanga whanganginaghma mayuunnalunga."
"Wetkuqun whanga sivuklunga mayuuskuninga tungangighhaani elpek mayuulliten."
Llaaghanwha uyughaa mayuumalghii tungangighhaani anengaa mayuumalghii.

Mengteghaghmiingit ilagaanneqegsaataqut.
Qagum nunalgutmeng alignalghiingiighhaat ilagaqayuggaat ilagaataqut.
Ilangita piiqegkangat un'ga tuqumaniluki, ilangita piiqegkangit salin unguvanniluki, tamana ilanga ilagaataquq temngi.

Ellngit aglaamalghiit.
Kaalluteng iiyamun mayuumalghiit, nagasimalghiit.
Atangat kingulighpigaaluni ilagaamalghii.
Sagaqestaghngaaghmi aghuliiqaghluni aleghquumalghii, "Llangaqa whaa sikum ilunganillunga ilagaghtunga.
Iqlengiqunga weni!"
Alla ilagaamalghii.
Nepiiqaghluni akuzimalghii, "Ilagaamalunga sikum ilungani meteghllugem qalghillgha nagaqughaqa!"
Ilagaghaqelghii.
Nepiiqaghluni akuzilaataghtuq, "Ilagaqestaghngaaghma nepiighlunga meteghllugem piinga, ellmi ghhataannalunga, aygumun aghulaqunga.
Igleghtunga sikukun aghuliighlunga meghnaalilunga.
Meghnaalineghmeng taaqsama aghulaqlaataghtunga.
Igleghtunga.
Aghuliightunga ingani meteghllugem meghnaalivigani.
Weni iqlengiqunga."

Mekelghiighek nagasimalghiik iiyakun qineghllutek.
Qama ilagaamalghii.
Ilagaghaqluni nepiighaqluni aleghquumalghii, "Taagken meghnaalilunga mayughtunga.
Mayughlunga taginga.
Kaasama iiyamun mayughtunga!"
Nepiighumalghii ilaganeghmeng nukalpigaat pimakangit, "Enta qakmavek iiyamun esghaghyaghtuqaghtek."
Nukalpigaat aanyalghiimeng avangiteftut.
Iteghluteng ungipaasimakangat.
Qayughllak mayughnaqsata awatmun ullghiitamaat.
Uteghlluteng aglaamalghiit nenglum saaghwanun.
Atangat ellmineng aanumalghii.
Aanluni esghaamakangi.
Esghaghyamiki iitghesqumakangi.
Iitghumalghiit.
Quyakumakangit.
Atangita pimakegket, "Salusimi uullghestek?"
Akisimakangat, "Taanegken ima takaghpagllelguftuq.
Yulleghpagmun taaggun taglaghtukut."
Atangita akisimakangit, "Anightaqun takaghnallghaguusi!"
Uyuqliim akisimakanga, "Anightaqun elpek iyeghllaguuten!"
Taam kenlanganeng awavaghllagnaniimalghiik.

Qamagtuq.
Tefaay.
