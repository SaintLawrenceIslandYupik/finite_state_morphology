Aghnaghaghhaq Angayuqiilnguq

Aghnaghaghhaghnguq iimna kiyaghsimaaq angayuqiilnguq.
Taawangiinaq apalek enkaam nengyullgaq.
Maaten ilangani nunalgutangita aghnaghaat kelgumakangat aghnaghaghhaq aghulaghqughnaqniluteng.
Llaaghanwha aghnaghaghhaq aapusimalghii nengyughhaghminun.
Aangghumakanga ellngallu maligutesqelluku aghulaghqunun.
Taagken aghulaghquumalghiit aghnaghaghyaget.
Tespagani unataamaluki allaghhiinaghmeng piitkameng tagitugughusimakangi.
Atghamun aghnaghaghhaq piyaqeseng aviituq.
Taagken aghnaghaat alingluteng angayuqameggneng aghnaghaghhaq tuqlughaghaataghyaqeseng akinneghiiti aghnaghaghhaam.
Ima aviituq.
Aghtughluku tuqlughaghaataneghmeng miiwen sivumeggni atghaamanayukan aghnaghaat mengteghamun atghaamalghiit.
Kaalluteng aghnaghaat mengteghaanun aghnaghaghhaam aviituq.

Aghnaghaghhaam ilangi aviilngaghyamiki qiyaaghwaamalghii ivaamayaqangi aviisimalghiit.
Yaghleginguq suna taakuk payek.
Aghnaghaghhaq payem saaghwani qiyakestaghngaaghmi qavaamalghii.
Qavaamaluku iwemga taghsaamakanga.

Taghtughyalghiimi aghnaghaghnguq suna taana nunalgutkenghilkaanga.
Aghnam aghnaghaghhaq aapsimakanga, "Saaqsin tawani?"
Aghnaghaam akisimakanga, "Aghulaghquuyaghlunga tagitughughsagu ilanka iflaamaanka.
Entaqun unillunga atghaamaat.
Iflangwiiqlunga ilanka aghtughluki ivaneghmeng whani qavaamalghiinga."
Aghnampilaataghaa, "Tagi maligtinga.
Qamavek iitgheltung."
Llaaghanwha iitghumalghiik.
Iteghyalghiimek imaninguq aghnam nenglunga qetngightuq naqam nenglungan ugatanga allaghhiinaghmeng neqetuuq.
Aghnam aghnaghaghhaq neghesimakanga mangtagmeng enkaam quyngimeng.
Aghnam pimakanga aghnaghaghhaq, "Wiin whani kiyaghten.
Unaaqutaqegkagu aanaqegkuma whani utaqaaqinga.
Igataghaqegkuvek neghyukegkaghpeneng neghaqi utaqagpenanga."
Qavaghlutek unaami taghtuneghmegni aghnaq aanaqelghii.
Aghnelqusiq aviitaqelghii.
Wetku unugyaghtuumaan tagineghmini itghutaqelghii tungtumeng ilangani pilakameng mangtagmeng.

Aghnaghaghhaq apangan enkaam nunalgutangita ivaghyaghluku aghtughyamegteggu aviisan qenwat wisqaawisimakangat.
Maaten ilangani aghnam aghnaghaghhaq pimakanga, "Elpeknegpenun aghyuqaghsigasiin?"
"Aghyuqeghngaaghmaqun naten aglaghlanga.
Naantat apanka nallukegkenka."
Aghnam pimakanga, "Whaa qavaghyaghtughtunga.
Qavaquma angatumeng taghtughnaanghitunga.
Qemall elpek aghyuqellequten pellaghyugllequten.
Apagpek sama suumqenneghmeng elpek qavaq palaghhaq atuqaqaat.
Repall iiyngiqaghtiighumaat.
Ighivganghagu qagughmigullutek qavaghnaqutkaquk."
"Wetkuqun elpek maliggnakevnga."
Aghnam aangghumakanga.
"Whaa apeghtughnaqamken vuvallami egmightaataskuyeng kayaalqennayukangaten."
Aghnam saguyak tugulukek ilagaamalghii alignaghtaghumalghii.
Aghnaghaghhaam esghapagumakanga.
Apeghiighyami aghnam aghnaghaghhaq aapsimakanga, "Qayugham liisin?"
"Aaa liitunga."
"Legan atghaghluten vuvallakufsi tawaten pilghaaten.
Ahaam pilugugi.
Atghannaqamken."

Llaaghanwha aghnaghaghhaq pilugugumalghii.
Taagken aanyalghiimek nutaan uksaaghaqeftaa.
Atghaamalghiik.
Atghaamalutek unugumakanga.
Kaasaghtughyameng aghnaghaghhaam mengteghaanun aghnam pimakanga, "Uteghhnaqunga whanga.
Ellnginaghpekkaallghaten."
Aghnaq aga uteghsan aghnaghaghhaam uteghmun qiivyaqenni kaynga aga maaten tumangitgun pangalgaqeftuq.
Aghnaghaghhaq kaalluni amigem reghillghakun qineghsalghiimi qama apakek qagughmigullutek qavaataqeftuk.
Aghnaghaghhaam tenglugtuumaan amik qamayaghmighyaqenni taghtughsimakek.
Qama pimalghiik, "Kaay llangaqa eltughaghhamta menga!"
"Aaqun whangangunga taginga.
Enmis sukalluku qalpeghutengnga!"
"Kaay eltughaghput taguq!"
Qalpeghusimakangat.
Iteghyalghiimi apangita iiyngit qavaghlaaghigallgjiem iqeghtiighluteng.
Eltughaghteng neghesluku qavaamalghiit.

Unaami aapqughaghyaghaat apagkenkallu enkaam aghnaghaatlu tagiluteng aghulaghqulgutangita, naken pitanga.Aghnaghaghhaq aksaqngwaaghumalghii.
Taagken aghnaghaghaam apanga vuvallamalghii.
Sughukaq tagilaghaalluni neghunneghmeng taaqsameng ungipaghaasimalghiit.
Taagken aghnaghaghhaam apanga vuvallamalghii.
Taagken alla neghulluteng enraq egmiightataasimalghiit alignaghtaaghusimalghiit.
Ilangita sungat kagimlluki saguyameggnun qaakluki saguyateng kallagneghmegteki sungat iighwighaqut.
Enraq ilangita tugutangi ayveghem mengqutun ulqaghtaaghaqegkangit.
Aghnaghaghhaam nengyughhani pimakanga, "Whangallutuq egmightaataqalghiinga."
Nutemnguq apanga pimalghii, "Sameng piiqa?
Sanaqaqa?"
Aghnaghaghhaam nengyughhaa pimalghii, "Ellngallutughnguq egmightaataqalghii."
"Leganmi saaqa!"
Nutemnguq ilangi sughukam aghnalqwaaghit pimalghiit yakuqluteng, "Aghnaghaqraaggaq agghiyugnepiwaa!
Kimaawistiinaquq ilangitneng alignaghtaaghnaqelghiineng."

Aghnaghaghhaq ketfaghluni saguyak tugulukek ilagaamalghii.
Ilagaamaluku ukanguq suksugllak aliighumalghii.
Iiwen piiqut amigkun uga qagit kasugusimalghiit ilutmun nateghmun.
Aghnaghaghhaam saguyagni kallagaghyaqenni qagit ighhusalghiimeng nateghmi siipsimalghii tepaq allaghhiinaq.
Aghnaghaghhaq nekevluni signeghegneng tugulluni tamaken tepameng imighlukek signeghegneng sughukaq tunquumakanga.
Qamagsamigu tunquneghmeng enraq siklameng tungsimalghii.
Tuunyatni uwatanganun aglaghluni mingla siklaghyaqenni allaghhiinaq tangiqaq peksigaghsimakanga.
Itagnatun signeghek tugulukek imighaqlukek tamaken tangiqameng sughukaq uyegsimakanga.
Qamagsamigu mumeq tuguluku aghnaghaghhaam mingla kenuqaghyaqenni meq meghrakegtepiglleghhii maaqumalghii minglenganeng.
Meghutmeng tugulluni meqsilaamakanga tamaghhaan sughukaq.
Taagken kenlanga aghnaghaghhaq ugpeqsalitaat.
Vuvallaneghmeggni aqfaqegkangat nunalgutangita.

Qamagtuq.
