Yaywaalingiighhaak

Iimnanguq, aghnaghaghhaqlu mekelghiighhaqlu nayakutalghiik.
Nayagan aatgha Taykengaawen, mekelghiighhaam aatgha Taykegergen.
Nunami kiyaghlleghhiit Nuutqami.
Nunalgutetuqat ama umiilelget.
Umiilgita yaywaalingiighhaak piniqepigtekek.
Maaten ilangani igatiqumalghiit nunalgutangit.
Katamqun umiilgat neqelek.
Taagken umiilgem nuliini pimaqegkanga, "Yaywaalingiighhaak neqaghhaghmeng tuunaghtaaqikek, salin esghaghhu kayaalnguuk."
Llaaghanwha nulighhan neqmeng aglaasimakek.
Llaaghanwha neqayugumalghiik igatiqumangisimalghiik.
Nunalgutangit paneghaasimalghiit.

Maaten ilangani mekelghiighhaq sumeghtaghaamalghii, "Naten piyaquma neqmeng tugunnayaghsinga."
Mekelghiiq unaghsighwaaghmeng itghusimalghii.
Taagken savighhumakanga.
Tullumkeghlluku taaqumakanga.
Taaqsamigu neghqwaaghhaq tugutkuvinghaghhaq ulimamakanga tugeghpaggaq.
Taaqumakanga.
Taagken tapghaghhaghmeng ivaghimalghii.
Naalkusami unaghsighwaaghem iqugakun petugumakanga.
Enkaam asinganun uyghaggaq petugumakanga.
Taagken Taykegergen yataaghqumalghii.
Nayani pimakanga, "Qiiptaasimeng taaqutunga.
Qiiptaghyaghnaqunga.
Aghulaqegkuma elpek siklaghyaghnaaghtuten mengtegham saaghwanun piitutelegnun."
Taagken Taykegergen esnamun atghaamalghii.
Sigugneghmun uugsimalghii.
Uuglluni anglaaq ukinnaqumakanga.
Ukisamigu qiiptaasini ateghlluku qiiptaamalghii elqwaaghmeng.

Nayaga Taykengaawen aanumalghii.
Alungutellghem asingani siklaamalghii.
Siklaghluni piitutmeng akuquusimalghii.
Taagken saghnaamaluku yuuk tagimalghii.
Ratamiirakek qatelghiik.
Kaalluni Taykengaawen tuqluumakanga, "Taykung, Taykung, whanga tuguyugaqsaghamken!"
Taykengaawem akisimakanga, "Elpenun sumeghtaghanghitunganulighqesqellunga.
Enmis aghulaqi!"
Llaaghanwha yuuk aghulaqumalghii.
Piyalghiimi qatelghiinguftuq.
Taagken yuuk ilanga tagimalghii.
Ratamiirakek kavilnguuk.
Kaalluni yugem tuqluumakanga, "Taykuung, Taykuung, tugunaluten piiqsaghamken!"
Taykengaawem akisimakanga, "Sumeghtaghanghitunga elpenun nulightuulunga!
Enmis aghulaqi!"
Llaaghanwha yuuk aghulaqumalghii.
Piyalghiimi kaviipiggaaftuq.
Taagken tawani kiyaghsimalghii.
Kiyaghsimaluku yuuk tagimalghii tagneqegtameng atkukelghii.
Yugem tuqluumakanga, "Taykung, Taykung, esghaqaqun ukavek!"
Llaaghanwha Taykengaawem esghaamakanga.
Esghaghluku iqlighsimalghii.
Allameng tuqluumakanga, "Taykung, Taykung, ugiksukanghisinga?"
Taykengaawen yaghlegi nenglaamalghii, "Ete, ete."
Yugem pimakanga, "Nengliisqenghitamken ipapik piimken."
Taykengaawem pimakanga, "Taawanginaq whanganginanghitunga, anengalguunga.
Aamtaam ighlekegkaanganga ugiighnaanghitunga.
Aamtaam aangqanganga ugiighllequnga."
Yugem pimakanga, "Wiin aghulaqnaqunga.
Enan anengaan tagikan whangallu taginaaghtunga."
Llaaghanwha yuuk aghulaqumalghii.
Taykengaawen piitutmeng allaghhiinaghmeng saghnaamalghii.
Taaqluni iitghumalghii.

Mulunghituq Taykegergen esnameng taglaamalghii mengteghaminun.
Qiiptaqengumalghii elqwaaghmeng.
Elqwaaghet qungangitgun maklak kanaghsimakanga.
Iteghluni nayani pimakanga, "Qiiptaqengumanga elqwaaghmeng.
Elqwaaghet qungangitgun maklagmeng qiiptaqengumanga."
Nayagan pimakanga, "Kay, walenqakun!
Neghellequkung ighivgaghhaq ataasighhaq."
Taagken Taykengaawem maklak aflaamakanga.
Taykegergempimakanga, "Umiilegput neqmeng aglaatigu, elqwaaghmeng unatameng."
Llaaghanwha Taykengaawem sagneghni neqmeng imiimakek elqwaaghmeng ama unatameng.
Taagken aglaasimakek umiilgem nulighhanun.
Kaalluni iitghumalghii.
Iteghyan qamaken aapsimakangat, "Kinangaawa?"
Taykengaawem akisimakangi, "Whanganguunga, taawa neghyaghqaghhaat."
Umiilgem nulighhan nuugvikumakanga.
Aapsimakanga, "Kinkut neqengat?"
"Taykegergen maklagmeng qiiptaqengumalghii."
Taagken aghnam sagneghek tugumakek.
Tugulukek niivlukek Taykenaawemun tuunumakek.
Llaaghanwha Taykengaawem aglaasimakek.
Kaalluni iitghumalghii.
Iteghluni amsikaghsimalghii.

Mulunghituq nateghmeng kavlegusimalghii.
Taykegergem aapsimakanga, "Kinangaawa?"
Yugem nateghmeng akisimakanga, "Whanganguunga."
"Iitqaalten!"
Llaaghanwha yuuk iitghumalghii.
Iteghyalghiimi aghneghniimnanguftuq.
Iteghyan Taykegergem aapsimakanga, "Saqughllagsin?"
Yugem akisimakanga, "Nayagen tuguyaghtughaqaqa.
Iiteg’qun ighlekenghilkuvgu enan nayaka tugunayaghan."
Taykengaawem Taykegergen aksaqluku pimakanga, "Taykegur, angeghnakevnga!"
Taagken yuuk Taykegergem pimakanga, "Aghnaghaq umyugalgulghii angeghyukuni ugiighlleqelghii."
Taagken Taykengaawen pimalghii, "Taawa ugiightunga, ighsanghitunga!"
Llaaghanwha yugem Taykengaawen aglaannaqaa.
Taykegergen pimalghii, "Wiin ataasimeng qavaa.
Unaami aglaghhaaten."
Llaaghanwha yuuk tawani qavaamalghii.

Unaami unaanguluku nuliini aglaasimakanga.
Yugem nayaga Taykegergemun tagimalghii.
Taykegergen nulightughtuq.
Taykegergen enngaatall unangyupiglleghii.
Maaten ilangani yuuk tagimalghii Taykegergemun.
Pimakanga, "Taykegur, seghleghunayanghista mengteghaput qerngughusaqumteki."
Taykegergem akisimakanga, "Entaqun pinighnayaghtukut."
Unaami taghtughluteng mengteghateng naafqumakangat.
Naafqelluku mesungesagem saaghwanun aglaamalghiit.
Taagken mesungesaget tunuqiitgun mengteghaamalghiit.
Tawani kiyaghsimalghiit.

Maaten ilangani yuuk tagimalghii.
Kaalluni iitghumalghii.
Taykegergen tuqluumakanga, "Taykegur, whangkunnun aglaqaa, esghapagyaghtuqaghnga!"
Llaaghanwha Taykegergen ellngitnun aglaamalghii.
Iteghyan Taykengaawem pimakanga, "Ugika esghapaggu mughunnaqelghii."
Yugem kameni tugumakanga.
Tuguluku nuliighminun tuunumakanga.
"Taykengaay, kaamka piginighhu!"
Llaaghanwha Taykengaawem maklagem ungalghunganeng kaamga kanaghfikumakanga.
Inglunga neghsam ungalghunganeng kanaghfikumakanga.
Taagken yuuk kaamgumalghii.
Kamegluni nekevyalghiimi aghenqignegha itegaa maklagestun puugumalghii.
Inglunga neghsastun puugumalghii.
Taagken esnamun atghaamalghii.
Kaalluni aqumuq.
Aqumyan maklak neghsaq nuugleghasimalghii.
Taagken yugem savigmineng kenuqaamakanga tuqulluku.
Llaaghanwha maklagmeng neghsameng taglaquusimalghiik mengteghamegnun.
Taagken tawani kiyaghsimalghiik.

Taykegergenllu llitiyalghiimi enngaatall unangyuughsimakanga.
Teghikusameng tamaghhaaneng aghtughnaniimalghii.
Maaten ilangani yugem tagiluni ungipaasimakanga, "Unaami vuvallallequkut.

Ingluklighhamnneng kayaalqiiraghyaghtut tagillequt sanqutetuumaghmeng.
Tagillequt atungagmeng tanpeghhmeng temkagmeng tapghaghmeng.
Ellngita aghulastekaqaat amiqluggaq.
Aghulaneghmini taawanginaq ílagaatnginaghqun nalughqutaghaquq.
Kayaalqegkunikut sanqutamnneng wayaghlleqiinkut."
Taagken yuuk mengteghaminun aglaamalghn.

Enngaatall Taykegergen nagaqughluni qevuulluni alingumalghii inqun wayaghnayukangisteng.
Unugyagu Taykegergen aanumalghii.
Aanluni uughqanun esghaghyaamalghii.
Agepsughtaaghet esghaamakangi.
Takumakangi.
Kaasaqenni nenglunguftuq.
Iitghumalghii.
Taawa nanevgaghllaklu aghnalwaaghllaklu esghaamakangek.
Nanevghaghllagem pimakanga, "Saquzin?"
Taykegergem akisimakanga, "Apeghtiisqellunga taginga."
Nanevgaghllakpimalghii, "Enta apeghtughlaken!
Taawanginaq aapnaqamken, ingluklighhaghpesi aghulastengat naten piyaghqaawa?"
"Taawanginaq amiqluggaq nalughqutaghyaghqaaguq."
Nanevgaghllagem nuliini pimakanga, "Aghnalqwaay, enta saguyagka tagivaghqek!"
Llaaghanwha aghnalqwaam saguyaknanevgamun tuunumakek.
Nanevgam tugumakek.
Taagken pimalghii, "Nagu teghlaghllak?
Tagi whavek.
Ilagaannaqamken!"
Teghlaghllak nanevgam kaagkaakun nalugumalghii.
Nanevgaam ilagaasimakanga, "Ayangiyaa, yangiyangaa, ayangingii yangiyaa!"
Teghlaghllagem yaqugni saagtaatamaagkenka tuyegni qapragsimakek.
Ilagaan naangyan qetgeqaamaghmi qalghiqaamalghi.
Taagkennanevgaampimakanga, "Taawa apeghtughamken!
Aglaghhaaten!"
Llaaghanwha Taykegergen aglaamalghii.
Kaalluni iteghluni amsikaghlluni qavaamalghii.

Unaami unanguluku nayagan aqfaamakanga.
Qineghlluni aapsimakanga, "Nagu Taykegergen?"
Taykegergem akisimakanga, "Whaantunga!"
Nayagan pimakanga, "Whangkunnun aglaaqaa!
Ugika vuvallanaquq."
Llaaghanwha Taykegergen pilugugluni aglaamalghii.
Kaalluni iitghumalghii.
Mulunghituq inglunganeng qimugsilghun kaatqusimalghii atungagmeng tapghaghmeng temkagmeng tanpeghhmeng usiluteng.
Taagken tukiita itghuusimakangit.
Vuvallalghiit sivukluteng ilagaamalghiit.
Taaqsata aqelqiit ilagaamalghiit.
Llaaghanwha amiqluggaq keftaghluni nalughqutaghyalghiimi tamaani aqelqat kayaalqiimalghiit.

Taykegergen ugumiyugumalghii.
Taagken pimalghii, "Enta saguyak tagivaghtekek!
Whangallu ilagaqaghlanga!"
Llaaghanwha saguyak tuunumakegket.
Taykegergen kallagsimalghii.
Ilagaatni puygumakanga.
Pimalghii, "Uuk, ilagaatka puywaaqa!
Natungaawalli?"
Nayagan aanqusimakanga.
Liisimakeftaa, "Ayangiyaa, yangiyanga, ayangingii, yangiyaa!"
Taykegergen pimalghii, "Aa, taawa taawa!
Nagu aghulastekaghqaqa teghla?"
Teghlaghllak Taykegergem kaagkaakun nalugumalghii.
Taykegergen aanqusimalghii, "Ayangiyaa, yangiyangaa, ayangingii, yangiyaa!"
Aga tuyegni qapragsimakek.
Ilagaan naangyan qetgeqaamaghmi qalghiimalghii.
Nanevgaat araasimalghiit.
"Taykegergen kayaalqiiguq!"
Taagken Taykegergen pinitun kiyaghsagusimalghii ama aklungighighllagumalghii.

Qamagtuq.
Tefaay!
