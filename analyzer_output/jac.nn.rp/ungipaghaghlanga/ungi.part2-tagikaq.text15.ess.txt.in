Qayuutam Kayusiqaa Aghnaq

Iinmanguq kiyaghsimaaq yuuk nuliikek avaqutaghtuqaq.
Uksunghagu yuuk mughunniighaqelghii.

Maaten ilangani kiigyagu qayaghtuneghmini aghtuumalghii unangneghmeng ama ilanganeng aghneghneng palaghhaaluku unangaqelghii.
Uksughyagu amalleqa unangneghmeng aghtuumalghii.
Hangani neqangit palaghhaaghsata nuliini pimakanga, "Whaa pirughsaghtughnaqunga amavek qantaghanlengughnun Quyillegnun!"
Aghnam aangghumakanga.

Llaaghanwha qamiyegneng qamughluni aghulaqumalghii.
Kaasan yugem upughasimakanga, Neghesimaan alla gaaghusimaan quyngimeng.
Taaqsami aghulaqnaqumayalghii yugem Quyillgem ighlekumakanga.
Sagiqumalghii ighlekuughsimakanga.
Qavaamalghiit.
Tawa yuggaq aghtuumalghii qavaneghmeng qayughllag'qun avaqutii neqngilnguut.
Ima qavaamalghii pegnem.

Unaami taghtughyalghiimeng umegneghllak tawani aghneghsimalghii.
Amenam taam yuggaam mengteghaghmiinga tawani kiyaghsimalghii.
Unugaqaa iiwenllu samakavlegusimalghii.
Qelaamakanga aghnam qalghighyalghiimi tughneghaaftuq.
Nuugumalghii.
Esghaghyaqenni amigkun teflimi ayuqeftuq.
Aghnam upughasimakanga neghesqelluku.
Tughneghaam pimakanga, "Igleghtaagunga neghnalunga taakuneng avaqutaghpeneng aghuliightunga."
Aghnam pimakanga, "Utaqiigi, tuunaqamken."
Aghnaq atqaghlluni uughqanun sinumun ivaghiluni tiguynga1 tuguluku pimakanga, "Enngaatall elpek sumeghneghpetun salukimi anigu qaanghaniteghngaan nusugraghaqsigu?"
Iitghumalghii.
Saama tughneghaq tungsighwaaghaquq avaqutii neghnaluki.
Tiguynga aanqusalghiimi ilagaatmeng imani nunanighllagtuq.
Llaaghanwha qavaamalghii tughneghaq.
Tamaani ilagaamalghii iwemgaqun ilagaatngi qamagsimakangi.
Qamagsamiki tughneghaq taghtuumalghii.

Taghtughluni tungsighwaaghumalghii.
Aghnampimakanga, "Utaqiigi tuunaqamken."
Atqaghlluni aywaanun sinumun ivgaghiluni tuguluki neqmun iguquusiq quyngim kelpanga napaghsimakanga.
Aleghquumaan, "Enngaatall elpek sumeghneghpetun salukimi uguqnam ilunganilnguut nusugraghaqsiki?"
Mululuni taama ilagaamalghii.
Tughneghaq nunakiluni qavaamalghii.
Ilagaamaluku unaghsiq anightuusimakanga.
Anighqwaamalghii iiwenllu nepiighaquq tughneghaq taghtuumalghii.
Taghtuneghmini tungsighwaaghaqelghii taghnughhamengneghnaluni.
Nuugluni anighqutni tuguluku napaghsimakanga.
Anighqutni pimakanga, "Anighqutmi whani sumeghneghpegun salukimi sangwaat gaaghaqsiki kukilamaghngata."
Anighqun ilagaghyalghiimi imani wata nunanighllagtuq.
Talwa tughneghaq qavaamalghii umuluku.
Aghnaq atqaghlluni vegaaghet uyguqulluki tughneghaq amigmun qepusimakanga.
(1) Unaghsiq sangwaa aatkamun paallgusiq.

Anighqun naangyalghiimi taghtuumalghii.
Taghtughluni qapragnaqsalghiimi aghtuumalghii.
Aghnaq tughneghaam pimakanga, "Itemutinga!
Pinaanghitamken!"
Aghnam pimakanga, "Itemunnaanghitamken.
Ugika utaqanaqaqa tuqutesqelluten."
Whaken tuunaqamken."
"Enta esghaqaghlakun!"
Tughneghaam kelgusimakanga qayuutani saama pimakanga, "Enngaatall aghtuusiqenghinnayaqen sangwaa neghyukegkan tugunayaqen."
"Enta esghapaglaken.
Piighten."
Tughneghaampimakanga, "Taawanginaq quunpeng aaghlluku kiyaghtaaghutaqigu saama whaten piyaghqaaguten."
Legan maketutkelluku qayuutani pimakanga, "Qayuutami uumi quyngighyugtunga!"
Uqigtughusimalghii, lliyaqenni quyngiq.
"Tawa tawaten piiqi."
Llaaghanwha itemusimakanga.
Aghulaqumalghii.

Aghnaq sumeghtaghaamalghii, "Agum waamtaanga!"
Qayuutani nusugumakanga.
Nusugluku qayuutani pimakanga, "Qayuutami uumi tughneghaq aagna esghaghyugaqa!"
Uqigtughusimalghii.
Tughneghaq uteghtesimakanga.
Tughneghaam pimakanga, "Whangamnun pinguluku tuunumangitaqa!"
Aanluni aghulaqumalghii.
Aghnam meghmun nengugulluku qayuutani pimalghii, "Qayuutami uumi neghsaghyugtunga!"
Uqigtughusimalghii.
Ukigsaqenni neghsameng.
Allameng pilaataamalghii, "Qayuutami uumi maklagyugtunga!"
Uqigtughusimalghii.
Ugigsaqenni, maklagmeng.
Aftaluku sinumun llimakanga.

Unaami aghsagu yuggaq quyngimeng qamiyegni usilukek tagimalghii mengteghaminun.
Kaalluni iitghumalghii.
Pimakanga nuliini, "Kayusiqaghnga!"
Aghnaq aatqaghlluni kayusimakanga.
Taaqsamigu aghnaq sinumun ivgaghluni siqlugighumalghii kuyagaghmeng.
Yuggaam nuliini pimakanga, "Naqam sameng siqlugighaqsin, avangitaqluta."
"Kakakakaka, nepiighelten!"
Yuggaq iitghumalghii.
Iteghyan uyuqlighpigaam igheghan pimakanga, "Aghnaq sama qayuutaghalguuq."
Yuuk legan uqengaghyugsimalghii yuukumalghii quyamalghii.
Aghnam iteghyami ungipaasimakanga.
Yugem pimakanga, "Enta mangunayukaa."
Llaaghanwha aghnam qayuutani nengugulluku meghem tunganganun aleghquumalghii, "Qayuutami uumi mangunayugtunga!"
Uqigtughusimalghii.
Ukigsaqenni mangunalguftuq.
Ugingan pilaataamakanga, "Aghveghyugigatepigsin."
Aghnam meghmun qayuutani nengugulluku aleghquumalghii, "Qayuutami uumi mangtagyugtunga!"
Katagusimakangi mangtagllak.
Taagken tawani pinitun kiyaghsimalghiit.

Qamagtuq.
Tefaay.
