Aa Gguutkaa!

Iyaakam Ungipaghaa

Qiitaq mekelghiighhaq gguusiqumalghii.
Naani, Willu, ungipaasimakanga, "Gguutka aqnighllaguuq."
Willum ugwini Sata iteghyan pii, "Qiitaq gguusiqeghllaguuq."

"Tagi, Ggutlumun esghaghtesaghtuultegnegu," Satam Qiitaq pimakanga.

Aagraneng nateghmun ateghlutek Satam atkuni aataa.
Yugwet atkuteng nateghqun agaghtekayugukangit.
Qamaken suugwerngeneng Qiitaam naanga nuugluni Qiitaam nasaperaa tuunaa.
Qiitaam nasaperani aalluku, atakullghiik aglaghtuk Ggutlunkunun.

Guygunguftuq Ggutlunkut mangteghaat.
Kaasaghtughyalghiimek tepa neqnighllak naaghaa Qiitaam, oven-kun neqekrangllaghpagni.

Qiitaankut ellngit egllungilnguut.
Nanimeng gaaghusiqelghiit.
Oven-kun gaaqam tepanga nalluniitngwaalghii naaghyaqminigu neqnighllak.

Eslakliq amik qelpateftuq.
Qiitaankuk atakullghiik saayguraaghmun iteghyalghiimek nateghmeggneng allanguuq imani, suugwerngengiteftuq.
Ilukliq amik qelpeghsaqmegteggu aagrastun ayuqenghiteftuq.
Nengiita qaamnangat igaghtestun, yughaghtestun ayuqeftuq.

Taawa eglluk oven-elgek, maalghuk qayungllaasik qaayngani.
Egllum qulangani llivelghami taawa coffee-ngllaasiqlu qayuliisiqlu.
Llivelghalguftuq minglemi inglugtun.
Table-ek qergesem manungani.
Kangighami taawa sangwaak llivelghak, qayegkeni ukitullutek angighhutelgek aghmigusik.

Ggutlum upughatii.
"Uteghvaghlusi.
Aqumi taaggun," keniimaagkenka aqumutak.

Satam pii, "Gguusiqelghii taana esghaqiisqelluku tagiiqukung."

"Aa-a, taaggun aqumi," aghmigusilgem llivelgham saaghwakun aqumesqaa Qiitaq, Ggutlum.

"Whaa legan esghaghnaqaqa.
Qayaa utaqiitkelluku," Ggutlum pii
Sata.
Aghnam Sata qayughtestaa, neqekrangllameng tuunaallu.

Ggutlum takuluku Qiitaq pii, "Agitaghten."
Qiitaq agitaghsan Ggutlum yuvghiighii ggutangi.
"Natungwaa aqnilghii," aaptaa.
Qiitam kelgutaa.

"Kii, suflungumalghii, pinighsaghnaqaqa," Ggutlum pii.
"Siimiiyaq!
Kayusiisaghtughnga," Ggutlum tuqlughaa.
Aghnaghaghhaq qemtameng ukigtuq.

"Taana kayutkaqa," Ggutlum pii Qiitaq.
Ggutlum gguutniighusini piiftutkelluki, Siimiiyaq pii, "Tazingkuk igarutaaghek tagitikek."

Igarutaaghsugningiighhiilnguuk tagitaak.
Itegamineng Siimiiyaam sangwaak tukeghraghaak.
Ggutlum tugumiighaneng Qiitaam nagataa, "tzzzz, tzzzz, tzzzz".

Ggutlum pii Qiitaq, "Iflasaghluku whaken kaapusimeng, igarutaaghluku ilaaghnaqaqa.
Piniighlleqaa aqnighnanighllequq.
Siimiiyaam kayusighnaqaanga."

"Agitaghten," Ggutlum pii Qiitaq.
Agitaghtuq Qiitaq.
Pilaataghaa Ggutlum, "Qaanghen kagpestaapiguuq agitaghteghllagi."
Qiitaq quneghqumaghmi agitaghteghllagyan iflaasaghaa.
Maateqwaqun nagataa temngi, "tzzzz" aqnighhneghiitaa.

Ggutlum, Qiitaam ggutanga qepghaghluku taaqsamigu pii, "Taawa taaqamken alla aqnighnaanghituq."

Taaqsan Qiitaq aghnam pii, "Neqekrangllaghtiisqesughngaamken qaanghen umughqwaangalghii.
Ang, aglaquvek qaanghen piniightekan neghnaketen."
Paper sack-a tuunaa, imani tepkegtuq.

Qiitaankuk Satankuk aanaqngamek Satam igamsiqayugvikii Ggutlunkut.

Qiitaam aglaatkelluku naaghaqaanguq tugumiini, oven-kun gaaqat neqekrangllat.
