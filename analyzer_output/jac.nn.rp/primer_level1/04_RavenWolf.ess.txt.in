Amaankuk Meteghllugwenkuk Ilughaghnighullghiik

Apasengaam Ungipaghaa

Amenam.
Meteghllugllagnguq taana estaaghaamalghii.
Naayghameng iggagmetelleghpigaaneng anigulgani, suqlunqagneng asitum estaaghaghyalghiimi meteghllugllak.
Legannguq piiquq estulaataneghmini:

"Aya-ya-luuk,
Aya-ya-luuk!
Ku-uu-iiya,
Ku-uu-iiya!
Tengqaghtaqlunga, Qghuugh!"

Tengqaghlluni, aganguq qaghlegaqluni.
Tawaten aneghsimaluku amaaghllagem takumakanga.

"Uuk, ilughaghhaqa naqamalla nunakiiqa!
Ilughaghhaqa naqamalla nunakiiqa!"

"Iluuq!"

"Aay!"

"Estaaghllanga whangallu ataasighhaghmeng."

"Estunaanghituten, meghmun nagneghnaaghtuten!"

"Estugwenkami taakut, legan pakinegllequnga, nuqneghllequnga."

"Estunaanghituten, meghmun nagneghnaaghtuten!"

Legannguq ellnga aga estuneghmini Meteghlluk:

"Aya-ya-luuk,
Aya-ya-luuk!
Ku-uu-iiya,
Ku-uu-iiya!
Tengqaghtaqlunga, Qghuugh!"

Tengqaghtaqluni.
Aga qaghlegaghtaqelghiinguq meghmun kaannaqneghmini.

"Uuk, iluuq, iluuq, whangallu estaaghllanga!"

"Estunaanghituten, meghmun nagneghllequten!"

"Estugwenkami taakut, legan pakinegllequnga meghmun
kaasaghtuquma aghuliighllequnga."

"Eng, estu, sayugnaanghitamken meghmun aatqaghtekuvek!
Sayugnaanghitamken."

Amaaghllak aga estunaquq.
Yataaghqelluni estuyalghiimi anigukun suqlunghegnekun taakwagun meghmun agigngalghiignekun.
Leganqun sukaghiyuwhaaqaatni, aanqutiiq Amaaghllak,

"Alii-luuy-ngen, aliiluyngen
Elaayngen!
Sinang-awen, Kemgituq, ku-uuy!
U-uuy!"

Pakinegyaghtuq, meghmun nagneghllagtuq ima!
Kalefqaghlluni, taluqaghlluni, nuughqaghlluni, "Quq! Iluuq, sayukaghnga!"

"Aa, sayugnaanghitamken, maatenqun ighleksaqemken!
Elpeneng uugten estulguuten," Meteghllugwem pii.

"Amenta seghleghunaqunga, iighhwnnaqaanga sayukaghtinga!"

"Uugten elpeneng, maatenta ighleksaghamken."

"Uuk, iluuq, nayaka tugunayaghan estamaneng atngaghutelek."

"Huk, uveglluku maaten apeghpenaan, keniitaamasteghllagtuq!"
Takuluku meteghllugllagem sayugwaa.

Sivughtughaa yaqumineng, nayaganeng nulightupigesnaghnaluni estamaneng atngaghutelegmeng.
Taagken pimakanga, "Tamaani ighwaaghtuulluten, pangalwaaghi, supelghaghsii."

Pangalwaaghtuq.
Pangalwaaghluni, pangalwaaghluni, ufsughqutaqluni, mingwaagtuulluni anigukun pangalwaaghluni, piniightengngami pilaataghtuq, "Iluuq."

"Aay!"

"Waamtamken, nayagitunga avangitunga!"

"Uuk, iqlengalghiitenqun.
Nutemqun iqlengaqrulghiiten! Nagun, naliignekun suqlunghegnekun aagnaqsin?"

"Ukagun, ayguqliignekun siqinqegtagnekun aagnaqunga.
Elpegmi nagun aagnaqsin?"

"Samavek uughqanun whanga esnamun mallaaghhaanun tevnaqunga."

Aghulaquutuk.
Taana aygumun pangalegtuq.
Taana Meteghllugllak amenam eslumun.
"Quq! Quq! Quq!"

Taagavek meteghlluk naaygham talughngallghakun qiivuq, aygumun, aygumun, aygumun Amaam tuumkaghqagkenun.
Tuumkaghqanun lliighyami ifkamalghii tungtunguluni tuqunghhaghllugllak.
Amaam taam mallukumakanga tungtughllak iiwen esnemunllu tevaquq.
Tungtughllagnguq legan tuqaaghesnaq!

"Uuk, iyataamalunga seghleghhalek, seghleghhalek nangllekusaghllak una."
Kaalluku, nullukek taakuk sivuklukek nguugraghaak, neghaak, tunughllaguftughnguq! Iwerngaqun aqsani esleqaghaghsaqminigu kepsughtuq.

"Unaami alla teghtuquma neghelleqelghiinga."
Saaghhwaakun taaggun ingaghtuq.
Amaaghllak qavaghnaquq.

Iiwen qavaghnaqaquq, aqsanganenguq qama, "Quq, quq, quq, quq!"

"Uuk, ilughaghhaqa naanlluni qalghiqaghlaataghta.
Aawallu ilughaghma akiighllaataghaanga!"

"Iluuq, iluuq, ukut saksiki?"

"Uuk, arekulngamnguq taawa qilunka."

"Aa, qilukaqatki maakut tagsighallugkwaaghet!"
Iikumakangi.
Iikluki paamnangakun miluusimakangi.

"Quq, quq, quq, iluuq, ukut saksiki?"

"Arekulngam tengugwenka, entaqun aangwllaasinka!"

"Aa, tengukaqatki maakut nevut temngi!"
Iikluki miluutii.

"Iluuq, ukuk saksikek? Quq! Quq! Quq!"

"Arekulngam tequngllaasigka, iiskagegka!"

"Aa, iiskakaqatki maakut uyghaget temngi!"
Iiklukek egllaataghaak.

"Quq! Quq! Quq! Ukut saksiki?"

"Arekulngam kemagnanka.
Kemagnanka, pugnaaqutenka!"

"Aa, sanganmi maaten pugnaaqutkennanighsiki kalevaqngavek!"
Iikluki miluutii!

"Quq, quq, quq, una saksigu?"

"Uuk, arekulngam aqsaquqa! Taana iminemkun, teghhumaaqelghiinga!"

"Temngi! Temngi una kalngagalleghqwaaq sangwaa aqsaquqsigu!"
Iikluku miluutaa.

"Quq, quq, quq, iluuq, una saksigu?"

"Uuk, arekulngam taawa unguvasiqa ighsaquqa, teghhumasiqa!"

"Ighsaquliimaaqetsi temngi uyghagllagmeng, suflughragmeng!"
Iikluku miluusaqminigu tuqutaa!

Tulimiikun taaggun puvughquyalghiimi aanqaghsalghiimi melqumsuwhiighusimakanga.
Kii, ghhuunaquq, tungtulugwem manunganun iteghtuq.
Tawani sukatepiglluni melqunguq.
Ima naallghutaghtuq melqungaghtuq.
Taana Amaaghllak neqekaa, neqekaa, neqekaa qamagtaa, alla tungtu taana naangtengngwaaghluku!

Tefaay!
