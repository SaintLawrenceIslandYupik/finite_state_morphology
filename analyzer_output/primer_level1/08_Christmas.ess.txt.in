Aklumalleghpigaq Quyanalleghpigaq Kuusma

Ayuqliim Ungipaqellgha

Kuusmem Pinighyuugtestellgha

Mekestaaghhaalunga neqamikaqaqa Kuusmeyaghtunghani esla quunpeng pinighllak.
Aliineghllugllawaaqelghii naqam aqlaghakegllak enkaam qakma kinkut naghughhneghmeggni piyullghit aghqiitun.
Anglegutkullghiini unangupiglluku aanemta qalghighqiteghllaget tevraghnaqelghiit napinaqelghiit qimugsimeng.
Amsanaam angtalnganeng qilullghit, talwa ugwatangaghmiit qikmiit, alirugwakegllaget.
Piyugmengllu piyaanneqegsaataqut qaanngwaateng qamuqluki.

Nalluniitaquq Sivuqaq Kuusmesugnightaaqaa, kinkut esghanemteki quyamaghllaget, yataaghquteghllaget.
Tamaani naagu kinkut suumqaghtegpenaki aqimlemeng meghuutelleghqiit, aqnightelleghqiit.

Qelanqennemteggu Ataatamta Tagilleghqaa

Ataatavut qelanqesagutaaqaghput Pugughileghmeng tagilleghqaa qayughllak Kuusma sivutghulluku qimugsighhaghmeng tagiiqelghii.
Ataatama qamiskek teghiglugwem inglunganeng usiighllaglutek tamaaken uksaaghmi agaghtekameng kinghaagaghluteng kumlalluteng neqnighllaget.
Awen aapghaqegkangat apaka, ataatama ataanga, neqengllatuniluku enkaam nagneghutaa ataatamaallu.
Ataataka nutaaghameng kiinqameng iqallugmeng, neghsameng, qawaagmeng, allaaghhiinaghmeng neqmeng qamiyegni usilukeklu taawa ayuqeftaak.
Uksughllagmi ilangakun neqangisagaquqlu.

Amenqun laluramket Kuusmemi table-eni neqenghaghquteghllagaqelghiit, whangkutallu legan whaa tawaaten neghullequkut iwerngaqun qayutighluta nunami.
Llaaghanwha neqelwaaqukut ingavelqiinaqlu.

Kiyang ataataka kaataquq Pugughileghmeng siqineq teviqestanghani.
Aanqaghtaataqukut quyapiglluta.
Nekefqaghlluteng qikmit uveghtaqiinkut ellngitlu esghaneghmegtekut quyaaqut.
Ilangi ungleghaqut entaqun meghnum qayughllak taakelghii tuma Pugughileghmeng.

Qikmii makughqughaqaput, petugteghumiita, neghqaqluki.
Ilangi naatghighquulluteng qikmiin kaamgi ayuqeftut.
Talwa qikmii kamegmeng praasentaaqanka.
Mamlegtaqaa, qama gas lamp-pem qergesekun nighugkek nighugutaquk salin Sivuqaq kenghilluku.
Iwernga generator-esqughhaak atughaqagput wetku uqulgunemta.

Ataatamta kaamgi, allightengi, piginghi, atkugwi, temkii agaghqughaqaput.
Akmagtaanllu imii nusugraghteghaqaput.
Suflugwii qesighhneghsighluki sangighqughluki, mesiighqaqanka.

Kaviighsiighumaqelghiillu.
Unaami ughunghata aftaaqaput, niightughaqaput, kinenghata pinighsaghaqaput avlaawakun.

Awen iitqaqwaaqut ataatama teghiglugtaaneng aapsat.
Tunqughaqukut elngaatall.
Ellngitallu liisimakegkangat kinevyiiqameng kumlatkameng teghiglugmeng tagitaqelghii.

Ilangqughqulleghput

Enankin aangelghiikun ataatamta qamiyngakun naayvameng ikellghitneng taghnughhaghni ilangqughqwaaqukut.
Boiler-et, qaltat, salngagkwaaghet imightughaqaput.

Naayvamun sukeraaqukut atghiinemta, nenglaamaamta, ilaagaamaamta, uteghmun weni quulmun siingelqiinaghaqukut angelkellukek qamiyegput.
Kaannemta miighaqukut ilangqumeng.
Tamaani qeleghtengnguunaamta qepghaghaqukut.

Aqlaghalngughmi Mangteghami Kiyaghtelleghput

Mangteghaghput mekesqughhaayaghtuq entaqun 10 feet by 12 feet-ngnguuq.
Quunpeng supugllak ulimallgha seghleq, qayughllak atamta naken saghnaaghaneng ulimaaq.
Unugmi qaamngaamta qavaghaqelghiikut.
Aghneghmi kerosene heater-meng itagsipiglluta atuqaqukut.

Sakighquulluta nunami qavaghaqukut.
Ingaghquunnemta, sakighquunnemta ingavek iiwleng room-engiighhaq esleqaqaghput.
Army-t qavaghvigita mattress-nganeng egtelleghneng saghnaaghmeng alliighighaqukut.
Yo-yo-ngllanemta aangqangllaanemta akikaghqameng tamaatum mattress-em imaaneng kevighaqaput enkaam allighamta nalighneghi imighutaaqut.
Iwernga aatkameng imiillghi tamaakut kanaghfikughaqaput.

Repall qivghukegkaqanka amimeng allighiighullghiikut, itupill maqaghaqsalghiit.
Uglaghiyalghiikut alngunak samengllu uligmeng, aatkameng alliighaqaaqukut.
Kiyang atkumnneng iimwaaghluki akitkaqukut puvitngi qamanlluki ightughqennayukaata.

Kuusmeyaghtuqanga sighimakestaghaqukut yughaghvigem mission box-ngan maqalghiimeng uligmeng.
Itegalghuteput naamta itegaanun qerngughutaqaput qayughllak itegii maqaghllaget.
Unanguluku teghtuqunnemta naasquput nuugtesnemteki aneghnengluta, qaamngaamta qavaghaqelghiikut.
Naavut suksugtakun qayungllaneghmini kenelghutak kumaghhneghminikek puqlaghtaqiinkut.
Makequnnemta qapragunnemta wata sukalluni puqlaghtaqiinkut.

Yugmekaghtat Kuusmem Pinighnaaqutangi

Atamta naken imani lipeghsaamaaki Kuusmem pinighnaaqusii.
Ketfaghyaqminiki allaaghhiinaat.
Wallu nutaan repall tamaaken pikengyalghiikut nutemkaghtameng whangkunni quyanaghllaget.
Taawa qugwintapayugwek snowman-allu, Santa Claus-allu, candle-ek.
Kumaghsugllagngaamteki itakaput alla ayumiqun ketfaghyaghqaaluki nalighmeng quunpeng aflengakuraaqsaghqaaluki.

Uqfisqughhaghput

Awatkaghtaq qemtamesalghii uqfik naken atamta saghnaagha, National Guard-et tagitkaat, ateghsaqminigu pine needle-ngi ifkaaquusimalghiit.
Naken, wallu igaghvigmeng naligkenka angayuqamta sungaghyukegtameng crepe paper-meng pikengluteng tamaakut avayii iimgutfiikughyaqmegtegnegu legan whangkunni uqfiglluwhaq.
Kuusmem pinighnaaqusii tawaavek uqfigmun llilaghtughaaput.

Leganqun whangamni laluramket mangteghiitnilnguut, catalog-eni esghaghaqegkeput tawaatelnguq Kuusmem uqfigput.
Allaaghlluwhaat kenghet uqfigkun iimgutkayugwet kumaaneghmeggni qallaqughaqut, ornament-et, whangkutallu igaghvigmi ulimaaput uqfigkun
agaghquuteghllagluki, uqfisqughhaq esghaqaaluni ughleghiighteghllagluni.
Llaaghanwha nangllegniighutaa uqfiillegaaghhaq.

Enkaangam ceiling-efut aghqesqughhaq qughaseketiighllagluni iyaghvigmi ulimaamnneng, alla tamaana aatkalghun agaghngalghii.
Iwernga naliighhiinaghput qikeghqungigalnguq amigiiteghllagngiita.

Kuusmem Cards-ngi

Yughaghvigput naken akmaken atuqameng cards-engaqelghii ayumiqunneghani aatghit negigluteng iikegkat.
Nagaqughaqukut pika tugulaanniluki.
Yimiyumteggun taglaghaghtaqukut qayughllak uglaghllagwaaqelghii tugulaasaghtuq.
Akulangitgun iwernga tugutaqukut.
Quyakepiglluki atghaalluki yuvghiighaqaput, ilangi minglekun nevesqughaqaput,

ilangi praasentasimun ateliisiqaqaput, iyangllaghaqukutlu ilangi aflengakaqaput.
Piniqumtaaghenka tamaakunguut akmani nani skate-tiingelghiit naayvaghaghni.
Aghniit akughtuqameng qaaslighluteng.
Qaasliit nasaperaaghitlu sameng melqumeng esnelaaghusighluteng.
Iiggaghluteng muff-emeng.
Anglikat tasluqulluteng skate-telghiit, taghnughhaat qiighnitaghaamaghmeng.
Mangteghaat qama puqlatesugnighllaget nighugllaget.
Whanikunghaani entaqun skate-tetaqut qayughllak ighaleqetaalwaaqut.
Tamaakut skate-tiingellghiit quyamsugnighllaget.

Pinighnaghllagek Qergesegput

Qergesegput estaamaneng qergeskelghiik qaspiqunneghilnguut enkaam uksumi kaneghmeng umiqiteghllagaquk.
Kaanghi iwernga pinighnaghllaget.
Umyugwamkun elngaatall navek tamaatum uqfigem akulangani piyaataghaqunga.
Tamaa leganllu teghikusaghsugnilnguut, yugsugnilnguut aliitaqut kaneghmi.

Sigiiqellghem esneghrugwi kumlasigalnguut kiigustaqanka.
Kumlumnneng ighneghwaamnneng aneghnemnnengllu ughugsiitaqukut qagaavek esghapagnaluta.
Ilangakun qafsin'gulluku ughugsiitaqukut qayughllak umughllaget.
Naqamllu esghaatepagigalnguukut alungutelleq qakma.
Repall whangamni qergesek taakuk esghaaqaalutek Kuusmesugnighllutek ayuquk.

Qantaghtughi Praasentasimeng

Atavut samun tamaghhaanun piraamsineghllak.
Talwa qantaghtullghi ayugwinnaqepiglluki ilangi tapghaghpawaaghmeng.
Ilangi sangwaat atuqaghhaat naghaghutet aatkat pinighnaghsaapiglluteng qantaghaqii.
Taakut qantallghillu leganqun praasentaasiwaqut.
Neqamikaqallu tamaani quunpeng ilughaghniighunneghtughllagyalghiit.
Atama ilughani praasentaa qiipaghaghmeng ulimaaghet iiggat, laluramket iiggiit.
Inglunginaa mekestaaghhaghqun pinighnaghsaapiglluku qantaghluku, inglunga aangeghllagkun sakun pikraghniilluku qantaghluku.
Naamta ungipaghaataqiinkut ingaghquunnemta qavaragkiighesqelluta qantaghtughnaluteng.
Qenwat naavut tulughaghaquq whangkuta Kuusmenaqem tengghuniqem praasentasighqiitneng legreyugwem qavalghaghtughpenaamta.

Allaaghhiinaat Praasentasit

Whangamni teghighnaghllak nengyughput iimgutangllaannemteggu.
Elngaatall allaaghhiinaq ulimaaqaghput.
Qiipaghameng, uygiinaghmeng, melqighaghmeng kakipiggaghmeng ulimalaghteghaqaput.
Ilangi qafsinaneng estelwaaqluteng, zipper-elwaaqluteng, nagtuqalwaaqluteng, ilangi tuugtekayugwet.
Ilaakwaaput ayapghaatameng, kamegmeng, allightemeng uliimaamnneng praasentalaghaaqaput.
Ilangillu legan qiipapiggaghmeng whangkunneng ulimalluki kakiqaput.
Ivaghileghtaagaqukut anglegutkullghiini qantaghyaghqameng kinkunun.
Satkigalkeput seghleqesisigalkeput atuqat sangwaat praasentasiqneghmeng liisimakluku tawaateteghngiita quyakelleqegkangit.
Anglegutkullghiini tamaanlengughmeng esghaqusighllamnneng praasentataqukut whangkunneng.
Naatngwaaghlutallu qantaqameng uyghagsugnilngughmeng candy-meng Santa Claus-em iiyamteggun kanaghfikumakanginkut.
Taana qaamggunginaq aygughikaaqa.

Yughaghvigmillu igaghvigmillu prasentaasit tunqughaqiit program-eneghmeng taaqenghaata.
Aangelghiit qiipaghaat nasiillu aliillu qepluki praasentaasiput aglaataqiit.
Atamta quunpeng sangwaat igaqughaqegkangi, talwa praasentasiput naken pingutangi igaqughaqii akisaghqat.
Qelaaneghnaghllak, iwernga turn-kaghtaamta iyaqughaaqii.

Red Cross-em Salngaawrii

Iyaghvigmi tunqughaqiinkut Red Cross-et tunusiitneng.
Salngaawaasqughhaat naqam imaghllaget.
Imii allaaghhiinaawaqut, igaasit, ruler-et, igaasimun ipegsaasit, handkerchief-et, igaghyaghqangestat, taghnughhaghwaaghet iiyngit uumkayugwet
neveghlleghhiini, color-et, taqughutat, mesunat, jacks-etlu, compass-esqughhaaklu taawa.
Atamnun tuunagka aqupileghsaghaatkegkek ulimaaghminun atuqnalukek, usputaasiqumaagkenka iyaqraasiqumaagkenka.
Mekelghiighnun aghnaghaghnunllu Red Cross-et qantaghtuqaaftut tamaakut.

Mission-em Salngagi

Enkaangam yughaghvigmeng salnganguutaquq qamaglluni Sivuqam family-nga.
Mangtegham imii qamaglluteng aatkangutaqut, sakenguutaqut.
Aatkiit, jeans-engit nutaghaghllugwaaqut.
Ilangit suit-em qaaslii aangeghngaata aataqaaput.
Uligetlu quyanaghllaget quilt-et maqaghllaget.
Aklungighistaqiinkut yughaghvimtaallu elngaatall.

Aarraasighqat

Naamta atkuyaangllaghteghaqiinkut qiipaghaghmeng nalighmeng igaghrakegtellghan avlaawaatam qantaaneng.
Pinighllawaaqut atkuyaaput.
Enkaam mekelghiighhaak ggaatmengllu qulliiraaghmengllu.
Naavut angatughqiiquk ilangakun unulqusiq kakisighaquq aatkaghraaghiisqelluta.
Alla naamta nuyalghuteput qipellegaghteghaqii qupughhuqameng qiipaghaghmengllu coffee can-em qelpeghtellghan savikenghaaghi igaghqwaaghmeng
qantaghluki.

Igamsiqayulqa

Sangwaa Kuusmeyaq, praasentaasiq, laalighqwaaghun apeghiinghani Kuusmem pinighnaaqutni taawa kagpagtughaqaghput.
Kuusmeyaqaq ataatavutlu Pugughileghmun aglanqigtutuq.
Taawa mangteghasqughhaghput nunaatughqwaagaa iwernga elngaatall pinighyugutukut quyatukut.

Uteghmun sumeghtaghaatkennemkun Kuusmelleghput nengllugutkullghiini qerngaaghhaamta, aklumaghngaamta, kayutkuteqaghlluta.
Aklumallemnnun iilqestegpenaamta angayuqamta apeghtuumaaqiinkut sangwaat alngunak pivakluki aflengakngwaaghluki.
Kina alngunak kayusiilluku.

Taananguuq Kuusmelleghput neqamikaqa pinighllak.
