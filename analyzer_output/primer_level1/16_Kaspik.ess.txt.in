Kaspigem Paqnamiqellgha

Iyaakankuk Tengutkalgenkuk Ungipaghaat

Kaspik iteghyaghaamalghii, qayughllanguq anuqeghllak aqlaghaghllak, uksuulghii.
Wata anuqliqanga umegneghughsimaghmi teghigniighuskanga eslami naghaaq.

Iteghyalghiimi pinighyuugtuq nighulghiillu puqlalnguq nengat.
Suupeliighpagni naaghumakanga.
Naanga quyngimeng suupeliighaqeftuq neqekrangllaamaghmi suupeliightuusighqameng.

"Kaamgegken ufsugyaghtughqek!
Iitquvek agaghhnakegken," naangan pimakanga.
Kaspik ateghluni saayguraaghmun ufsugluni, iteghluni kaamgegni agaghsimakek.

Taagken takumakek anenganillu nayagganillu.
Anengaa atightughaqeftuq iganeng library-meng navghaqamineng.
Nayaaggaa negikraghaqeftuq taghnughhaghwaghmeng magazine-melngughmeng.

Apa qaghlungllaghaqeftuq table-legni.
Kaspigem takuluku pimakanga, "Apaay ungipaghaannakefkut!"
Taghnughhaat nagasugwaqegkangat apayeng ungipaghanghani.
Ungipamsugutaqegkangi taghnughhaaluni naghaalleghmeggneng.
Ungipamsugutaqegkangillu ayveghniilleghmeggneng, nanughniilleghmineng.
Piniqelleghpigaqaqegkangit ungipaghii mayeraaghpagetlu teghikusatlu akuzikayugwet.

"Ungipaghaalleqamsi ighivgaqun mayeraaghpagmeng un'ganlengughmeng kelliini," apangita pimakangi.

Kaspik suupeliightuutkelluku sumeghtaghamalghii qelanghumaghmi apangita ungipaghaalleghqaaneng, sanaqelleqatuq mayeraaghpak!

Neneghmeng taaqluteng anglegutkullghiit egllum saaghwani aqumusimalghiit.
Kaspigem apayeng pimakanga, "Ungipaghaa."
Legan iiwen sumeghtaghaatkengnginaghngaaghmigu apami ungipaghaghqaa, iiskek angqaperukguutuk.

Apangat piinliimalghii, "Apeghvagilgamkun kelliin mayeraaghpaga apeghnaqaqa naayvam yungestaa.
Ilangani nalluniitaquq qayughllak meq qapragtaqegkanga.
Uksaaghmi naayvaq sikuyuwhaanghani qamagtengngwaaghluni sikungigalnguq.
Ilanga naten sikullghitkayuk.
Tamaakut sikullghilnguut aatghi negayulqat.
Yusengetaghhaam meq qapragtaqegkanga kumlatesnanighaqegkanga qayughllak naayvaq iingunaghmi sikunghani naayvam ilunga mamleghqwaagaqegkanga quulmun esghapagnanighaqelghii.
Enkaam aghtughyagutelleghminun kenlanga negayulqalgusnaqaqegkanga."

"Apaay, saaqangam negayulqiighunneghani?"
Kaspigem aapsimakanga.

"Yusengetaghhaq qefliqeghllagaqelghii enkaam kumlatesnanighiiqelghii siku umughtesnanighaqegkanga meq qapragtaqluku.
Utaqiigaqelghii kanaghyaghqameng, kanaqata ilaknaluki sikum asingani mamlegllagmi."

"Saaqanngam kanaqat?" Kaspigem aaptaa.

Apangan pimakanga, "Nallukaput, enkaam pinightuq salleghqameng liisimakluni kinkut kanaqata."

"Natenngam pilleqesta, sayaghqaasta, apaay?"

"Salleghqameng liisimakluni pinightuq.
Kayutmeng aqfatqaghsaghqat.
Ilangita sayugnaqsaghqaat taana kanaqaq.
Kelengangwaaghluni esnevapagllafqaami kanaghnayukami ellngallu."

"Samengam sayugusiqelleqesta," Kaspigem aaptaa.

"Ivaghiluni sameng, uunghameng, taakelghiimeng unaghsimeng, talwa jacket-tet alii qillghuquulluki, sangwaat tafsit, sayugusighqaaluki tawavek kanaqamun.
Aqlaghami nusugwaghhnaqsaghqaalghiit kanaqat.
Isekinami yugwet mulupagigalnguut."

"Kelengaghllagllequnga negayulqameng.
Wiin yusengetaamesunghitunga mamlegllagmi.
Kelliinngam mayeraaghpaga aapghu," Kaspigem pii.

"Aa," apangan pimakanga, "taana mayeraaghpak kelliinilnguq wata seghleghataghaaguq, yakughnaghataghtuq.
Umiilkaa kelliin qamagtengngwaaghluni, sikungan, iiwem, tungyuum, maaqellghem.
Ilangani wata ugumiyaguteghllagaqii yugwet wataqaaghaq naayvam yungestaaneng talwa."

"Saaqangam?" Kaspigem aapsimakanga.

"Puughtaqii yugwet," apangan kiimsiimakanga, "puughtisighqaghtughllagtuq."

"Sangaawat puughtisii?" Kaspigem aaplaataghaa, angleguteni nagasimaluki iiyngit nangllagraketun.

"Alqimiisightesteghllagaqaa sigugneq.
Alqimiin tamaana puughtisiiqaqaa.
Qaaymineng esghaqaaluni anigu nallunalghii piizngatanga meghmun, tuullghiini ifkaannalghii.
Kayutmeng aqfaaquuteghngaaghmeng kaatestegpenaki aga uughsaghqaq ifkaatkaq."

"Esnaghniifqaami pinightuq," Kaspik pimalghii.

"Taawa ipa piiten," apangita pimakangi.
"Taanangiinaanghituq puughtisii.
Mayeraaghpagem meq iiggwtesneghminigu esna uusqaghqwaagaqaa.
Qiighnilluni aatqaghlleghhiini uuggnaanghilnguut.
Enkaam esneveqestiightesnanighaqiit.
Wata taghnughhaat esnaghniightesnanighaqiit."

"Apaay, ungipaghaten piniipigtut.
Kelengallequkut mayeraaghpagmengllu yusengetaamengllu," Kaspik pimalghii."

"Ingaghsaghtughtegngam!" apangita pimakangi eltughani.
"Unaami igaghyaghyaghqaagusi."

"Goodnight apa," Kaspigem pimakanga, "sunanguq qavanguqenghillangi mayeraaghpaget."
Taagken ingaghsaghtuumalghii.
Meghnum sukalluni qavamalghii talwa unulqusiq qavanguqaghpenani.

Unaami ellmaaraghqwaamakanga, siqineghllugughsimakanga.
Qayuneghmeng taaqluni Kaspik aanluni ilakumtaaqullghiik igaghvigmun aglaamalghiik.
Igleghutkelluku aleghquutkumaan iganeghmeng taaqegkan salleghqaghtek.

Kaspik nagallaaghpenani unaaghsimalghii.
Siqinghem repall anigu nighwaagpagtaghqelluku qakma.
Nighwaagpagtallghet esghaneghminiki llangaqanguq piiqaat, "Tagi aani, naghaaghyaghtaa."
Kaspigem kellaagek esghaneghminikek sumeghtaghaatkaqegkek sangamek nalleq sukangiiteghllagtakek aliineghllugllagmi imani.

Qenwatlu apeghtughistengita riisaaghnaqnimakangi.
Mekelghiighhaat amigmun piyuragkiighusimalghiit.
Aanluteng naliita Kaspigem ilakumtaagha pimalghii, "Esnamun pilta, siku igleghlleghhii esghapagyaghtuulteggu."
Kaspiklu mekelghiighhaaklu maalghuk esnamun atghaamalghiit.

Agigsalghiimeng talwa kellii pinighnapigteftuq.
Sikuqwaaghhaat aghuliighwaaghluteng llangaqa suupeliighmi saltine cracker-et pugleghalghiit.

Mekelghiighhaam ataasim pimakangi ilani, "Kaangqwaalta yeqay, sikut aghuliitngwaaghtut!"

Kaspigem aallghegni aatqaghtaasayek sikumun, sumeghtaghaghpenani ellngallu qetgeghumalghii.
Kaangqwaasimalghiit, teghigniqusimalghiit.
Awavanlleghpigaannaqusimalghiit.

Kaangqwaateghngaaghmeng naliit kelutmun esghaghyalghiimi uughhaqeftii.
Araamakangi ilani, "Haak, uughhiinkuut!"

Qamaglluteng kelutmun qiivluteng araaghaataasimalghiit, "Uughhiinkuu-ut! Uughhiinkuut!"

Qaasqami yugwem angyameng qepghalghiim nagaqumakangi.
Kayutmeng piighaghlluni, dory-meng atghaalluteng aqfamakangit ivenrumeng.
Mekelghiighhaat awavaateghllagumakangi, llangaqa esghaqaaluteng qawaaggaat sikuqaaghmi.

Mulugpenateng kaalluki tugumakangit.
Qaalkaghpenateng taglaamalghiit.
Mekelghiighhaat ellmeggneng esghaqaqusimaghmeng, nalighhiinaat iqengaghtegpenateng, aghsughwaaluteng.

Llangaqanguq mekelghiighhaghni kelutmun muluughllalghiit.
Llangaqallu nunmaasquvegaghhaq igleghlleghhiit.
Kaspik tuufsangeghllagumalghii apanillu mayeraaghpagallu kelliin sumeghtaghaatkesaqminikek.

Quutmun kaateqaghsimalghiit.
Yugwet qaakumakangit quutmun.
Mekelghiighhaat uugteghngaaghmeng qaalkaghpenateng.

Mekelghiighhaat mayuumalghiit qaasqamun igaghvigmun taglaamalghiit.
Kaspigem aleghqek sumeghtaghaamalghiik, "Samengtuq apeghtughistemta pinaqinkut?
Samengtuq igaghyalgutemta pinaqinkut?
Samengtuq angayuqamta pinaqinkut?"

Kaspigem taananginaghhaq suumqegkaa, "Apama samengtuq pinaqanga?"
Qaasqam qaaynganun qaygeghsalghiimi pika esghaghaa yuuk, apani.
